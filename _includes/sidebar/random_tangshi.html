<style>
 .randomize > * {display: none;}
 .randomize > *:nth-child(2) {display: block;}
</style>

<div class="randomize">
<div class="poetry">
<div class="poetry-title">江南曲</div>
<div class="poetry-meta"><span class="poetry-author">李益</span> <span class="poetry-dynasty">唐代</span></div>
<div class="poetry-cotent">
<p>嫁得瞿塘贾，朝朝误妾期。</p>
<p>早知潮有信，嫁与弄潮儿。</p>
</div>
</div>
<div class="poetry">
<div class="poetry-title">感遇·江南有丹橘</div>
<div class="poetry-meta"><span class="poetry-author">张九龄</span> <span class="poetry-dynasty">唐代</span></div>
<div class="poetry-cotent">
<p>江南有丹橘，经冬犹绿林。</p>
<p>岂伊地气暖？自有岁寒心。</p>
<p>可以荐嘉客，奈何阻重深。</p>
<p>运命惟所遇，循环不可寻。</p>
<p>徒言树桃李，此木岂无阴？</p>
</div>
</div>
<div class="poetry">
<div class="poetry-title">终南望余雪</div>
<div class="poetry-meta"><span class="poetry-author">祖咏</span> <span class="poetry-dynasty">唐代</span></div>
<div class="poetry-cotent">
<p>终南阴岭秀，积雪浮云端。</p>
<p>林表明霁色，城中增暮寒。</p>
</div>
</div>
<div class="poetry">
<div class="poetry-title">下终南山过斛斯山人宿置酒</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>暮从碧山下，山月随人归。</p>
<p>却顾所来径，苍苍横翠微。</p>
<p>相携及田家，童稚开荆扉。</p>
<p>绿竹入幽径，青萝拂行衣。</p>
<p>欢言得所憩，美酒聊共挥。</p>
<p>长歌吟松风，曲尽河星稀。</p>
<p>我醉君复乐，陶然共忘机。</p>
</div>
</div>
<div class="poetry">
<div class="poetry-title">宫词·故国三千里</div>
<div class="poetry-meta"><span class="poetry-author">张祜</span> <span class="poetry-dynasty">唐代</span></div>
<div class="poetry-cotent">
<p>故国三千里，深宫二十年。</p>
<p>一声何满子，双泪落君前。</p>
</div>
</div>
<div class="poetry">
<div class="poetry-title">琵琶行 </div>
<div class="poetry-meta"><span class="poetry-author">白居易</span> <span class="poetry-dynasty">唐代</span></div>
<div class="poetry-cotent">
<p>元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。</p>
<p>浔阳江头夜送客，枫叶荻花秋瑟瑟。</p>
<p>主人下马客在船，举酒欲饮无管弦。</p>
<p>醉不成欢惨将别，别时茫茫江浸月。</p>
<p>忽闻水上琵琶声，主人忘归客不发。</p>
<p>寻声暗问弹者谁？琵琶声停欲语迟。</p>
<p>移船相近邀相见，添酒回灯重开宴。</p>
<p>千呼万唤始出来，犹抱琵琶半遮面。</p>
<p>转轴拨弦三两声，未成曲调先有情。</p>
<p>弦弦掩抑声声思，似诉平生不得志。</p>
<p>低眉信手续续弹，说尽心中无限事。</p>
<p>轻拢慢捻抹复挑，初为霓裳后六幺。</p>
<p>大弦嘈嘈如急雨，小弦切切如私语。</p>
<p>嘈嘈切切错杂弹，大珠小珠落玉盘。</p>
<p>间关莺语花底滑，幽咽泉流冰下难。</p>
<p>冰泉冷涩弦凝绝，凝绝不通声暂歇。</p>
<p>别有幽愁暗恨生，此时无声胜有声。</p>
<p>银瓶乍破水浆迸，铁骑突出刀枪鸣。</p>
<p>曲终收拨当心画，四弦一声如裂帛。</p>
<p>东船西舫悄无言，唯见江心秋月白。</p>
<p>沉吟放拨插弦中，整顿衣裳起敛容。</p>
<p>自言本是京城女，家在虾蟆陵下住。</p>
<p>十三学得琵琶成，名属教坊第一部。</p>
<p>曲罢曾教善才服，妆成每被秋娘妒。</p>
<p>五陵年少争缠头，一曲红绡不知数。</p>
<p>钿头银篦击节碎，血色罗裙翻酒污。</p>
<p>今年欢笑复明年，秋月春风等闲度。</p>
<p>弟走从军阿姨死，暮去朝来颜色故。</p>
<p>门前冷落鞍马稀，老大嫁作商人妇。</p>
<p>商人重利轻别离，前月浮梁买茶去。</p>
<p>去来江口守空船，绕船月明江水寒。</p>
<p>夜深忽梦少年事，梦啼妆泪红阑干。</p>
<p>我闻琵琶已叹息，又闻此语重唧唧。</p>
<p>同是天涯沦落人，相逢何必曾相识！</p>
<p>我从去年辞帝京，谪居卧病浔阳城。</p>
<p>浔阳地僻无音乐，终岁不闻丝竹声。</p>
<p>住近湓江地低湿，黄芦苦竹绕宅生。</p>
<p>其间旦暮闻何物？杜鹃啼血猿哀鸣。</p>
<p>春江花朝秋月夜，往往取酒还独倾。</p>
<p>岂无山歌与村笛？呕哑嘲哳难为听。</p>
<p>今夜闻君琵琶语，如听仙乐耳暂明。</p>
<p>莫辞更坐弹一曲，为君翻作《琵琶行》。</p>
<p>感我此言良久立，却坐促弦弦转急。</p>
<p>凄凄不似向前声，满座重闻皆掩泣。</p>
<p>座中泣下谁最多？江州司马青衫湿。</p>
</div>
</div>
<div class="poetry">
<div class="poetry-title">无题·昨夜星辰昨夜风</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>昨夜星辰昨夜风，画楼西畔桂堂东。</p>
<p>身无彩凤双飞翼，心有灵犀一点通。</p>
<p>隔座送钩春酒暖，分曹射覆蜡灯红。</p>
<p>嗟余听鼓应官去，走马兰台类转蓬。</p>
</div>
</div>
<div class="poetry">
<div class="poetry-title">梦游天姥吟留别 </div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>海客谈瀛洲，烟涛微茫信难求；</p>
<p>越人语天姥，云霞明灭或可睹。</p>
<p>天姥连天向天横，势拔五岳掩赤城。</p>
<p>天台四万八千丈，对此欲倒东南倾。</p>
<p>我欲因之梦吴越，一夜飞度镜湖月。</p>
<p>湖月照我影，送我至剡溪。</p>
<p>谢公宿处今尚在，渌水荡漾清猿啼。</p>
<p>脚著谢公屐，身登青云梯。</p>
<p>半壁见海日，空中闻天鸡。</p>
<p>千岩万转路不定，迷花倚石忽已暝。</p>
<p>熊咆龙吟殷岩泉，栗深林兮惊层巅。</p>
<p>云青青兮欲雨，水澹澹兮生烟。</p>
<p>列缺霹雳，丘峦崩摧。</p>
<p>洞天石扉，訇然中开。</p>
<p>青冥浩荡不见底，日月照耀金银台。</p>
<p>霓为衣兮风为马，云之君兮纷纷而来下。</p>
<p>虎鼓瑟兮鸾回车，仙之人兮列如麻。</p>
<p>忽魂悸以魄动，恍惊起而长嗟。</p>
<p>惟觉时之枕席，失向来之烟霞。</p>
<p>世间行乐亦如此，古来万事东流水。</p>
<p>别君去兮何时还？且放白鹿青崖间，须行即骑访名山。</p>
<p>安能摧眉折腰事权贵，使我不得开心颜!</p>
</div>
</div>
<div class="poetry">
<div class="poetry-title">老将行</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>少年十五二十时，步行夺得胡马骑。</p>
<p>射杀山中白额虎，肯数邺下黄须儿！</p>
<p>一身转战三千里，一剑曾当百万师。</p>
<p>汉兵奋迅如霹雳，虏骑崩腾畏蒺藜。</p>
<p>卫青不败由天幸，李广无功缘数奇。</p>
<p>自从弃置便衰朽，世事蹉跎成白首。</p>
<p>昔时飞箭无全目，今日垂杨生左肘。</p>
<p>路旁时卖故侯瓜，门前学种先生柳。</p>
<p>苍茫古木连穷巷，寥落寒山对虚牖。</p>
<p>誓令疏勒出飞泉，不似颍川空使酒。</p>
<p>贺兰山下阵如云，羽檄交驰日夕闻。</p>
<p>节使三河募年少，诏书五道出将军。</p>
<p>试拂铁衣如雪色，聊持宝剑动星文。</p>
<p>愿得燕弓射大将，耻令越甲鸣吾君。</p>
<p>莫嫌旧日云中守，犹堪一战取功勋。</p>
</div>
</div>
<div class="poetry">
<div class="poetry-title">杂诗三首·其三</div>
<div class="poetry-meta"><span class="poetry-author">沈佺期</span> <span class="poetry-dynasty">唐代</span></div>
<div class="poetry-cotent">
<p>闻道黄龙戍，频年不解兵。</p>
<p>可怜闺里月，长在汉家营。</p>
<p>少妇今春意，良人昨夜情。</p>
<p>谁能将旗鼓，一为取龙城。</p>
</div>
</div>
<div class="poetry">
<div class="poetry-title">新年作</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>乡心新岁切，天畔独潸然。</p>
<p>老至居人下，春归在客先。</p>
<p>岭猿同旦暮，江柳共风烟。</p>
<p>已似长沙傅，从今又几年。</p>
</div>
</div>
<div class="poetry">
<div class="poetry-title">送梓州李使君</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>万壑树参天，千山响杜鹃。</p>
<p>山中一夜雨，树杪百重泉。</p>
<p>汉女输橦布，巴人讼芋田。</p>
<p>文翁翻教授，不敢倚先贤。</p>
</div>
</div>
<div class="poetry">
<div class="poetry-title">长恨歌</div>
<div class="poetry-meta"><span class="poetry-author">白居易</span> <span class="poetry-dynasty">唐代</span></div>
<div class="poetry-cotent">
<p>汉皇重色思倾国，御宇多年求不得。</p>
<p>杨家有女初长成，养在深闺人未识。</p>
<p>天生丽质难自弃，一朝选在君王侧。</p>
<p>回眸一笑百媚生，六宫粉黛无颜色。</p>
<p>春寒赐浴华清池，温泉水滑洗凝脂。</p>
<p>侍儿扶起娇无力，始是新承恩泽时。</p>
<p>云鬓花颜金步摇，芙蓉帐暖度春宵。</p>
<p>春宵苦短日高起，从此君王不早朝。</p>
<p>承欢侍宴无闲暇，春从春游夜专夜。</p>
<p>后宫佳丽三千人，三千宠爱在一身。</p>
<p>金屋妆成娇侍夜，玉楼宴罢醉和春。</p>
<p>姊妹弟兄皆列土，可怜光彩生门户。</p>
<p>遂令天下父母心，不重生男重生女。</p>
<p>骊宫高处入青云，仙乐风飘处处闻。</p>
<p>缓歌慢舞凝丝竹，尽日君王看不足。</p>
<p>渔阳鼙鼓动地来，惊破霓裳羽衣曲。</p>
<p>九重城阙烟尘生，千乘万骑西南行。</p>
<p>翠华摇摇行复止，西出都门百余里。</p>
<p>六军不发无奈何，宛转蛾眉马前死。</p>
<p>花钿委地无人收，翠翘金雀玉搔头。</p>
<p>君王掩面救不得，回看血泪相和流。</p>
<p>黄埃散漫风萧索，云栈萦纡登剑阁。</p>
<p>峨嵋山下少人行，旌旗无光日色薄。</p>
<p>蜀江水碧蜀山青，圣主朝朝暮暮情。</p>
<p>行宫见月伤心色，夜雨闻铃肠断声。</p>
<p>天旋地转回龙驭，到此踌躇不能去。</p>
<p>马嵬坡下泥土中，不见玉颜空死处。</p>
<p>君臣相顾尽沾衣，东望都门信马归。</p>
<p>归来池苑皆依旧，太液芙蓉未央柳。</p>
<p>芙蓉如面柳如眉，对此如何不泪垂。</p>
<p>春风桃李花开日，秋雨梧桐叶落时。</p>
<p>西宫南内多秋草，落叶满阶红不扫。</p>
<p>梨园弟子白发新，椒房阿监青娥老。</p>
<p>夕殿萤飞思悄然，孤灯挑尽未成眠。</p>
<p>迟迟钟鼓初长夜，耿耿星河欲曙天。</p>
<p>鸳鸯瓦冷霜华重，翡翠衾寒谁与共。</p>
<p>悠悠生死别经年，魂魄不曾来入梦。</p>
<p>临邛道士鸿都客，能以精诚致魂魄。</p>
<p>为感君王辗转思，遂教方士殷勤觅。</p>
<p>排空驭气奔如电，升天入地求之遍。</p>
<p>上穷碧落下黄泉，两处茫茫皆不见。</p>
<p>忽闻海上有仙山，山在虚无缥渺间。</p>
<p>楼阁玲珑五云起，其中绰约多仙子。</p>
<p>中有一人字太真，雪肤花貌参差是。</p>
<p>金阙西厢叩玉扃，转教小玉报双成。</p>
<p>闻道汉家天子使，九华帐里梦魂惊。</p>
<p>揽衣推枕起徘徊，珠箔银屏迤逦开。</p>
<p>云鬓半偏新睡觉，花冠不整下堂来。</p>
<p>风吹仙袂飘飘举，犹似霓裳羽衣舞。</p>
<p>玉容寂寞泪阑干，梨花一枝春带雨。</p>
<p>含情凝睇谢君王，一别音容两渺茫。</p>
<p>昭阳殿里恩爱绝，蓬莱宫中日月长。</p>
<p>回头下望人寰处，不见长安见尘雾。</p>
<p>惟将旧物表深情，钿合金钗寄将去。</p>
<p>钗留一股合一扇，钗擘黄金合分钿。</p>
<p>但教心似金钿坚，天上人间会相见。</p>
<p>临别殷勤重寄词，词中有誓两心知。</p>
<p>七月七日长生殿，夜半无人私语时。</p>
<p>在天愿作比翼鸟，在地愿为连理枝。</p>
<p>天长地久有时尽，此恨绵绵无绝期。</p>
</div>
</div>
<div class="poetry">
<div class="poetry-title">隋宫</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>紫泉宫殿锁烟霞，欲取芜城作帝家。</p>
<p>玉玺不缘归日角，锦帆应是到天涯。</p>
<p>于今腐草无萤火，终古垂杨有暮鸦。</p>
<p>地下若逢陈后主，岂宜重问后庭花。</p>
</div>
</div>
<div class="poetry">
<div class="poetry-title">宿王昌龄隐居</div>
<div class="poetry-meta"><span class="poetry-author">常建</span> <span class="poetry-dynasty">唐代</span></div>
<div class="poetry-cotent">
<p>清溪深不测，隐处唯孤云。</p>
<p>松际露微月，清光犹为君。</p>
<p>茅亭宿花影，药院滋苔纹。</p>
<p>余亦谢时去，西山鸾鹤群。</p>
</div>
</div>
<div class="poetry">
<div class="poetry-title">丹青引赠曹将军霸</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>将军魏武之子孙，于今为庶为清门。</p>
<p>英雄割据虽已矣，文采风流今尚存。</p>
<p>学书初学卫夫人，但恨无过王右军。</p>
<p>丹青不知老将至，富贵于我如浮云。</p>
<p>开元之中常引见，承恩数上南薰殿。</p>
<p>凌烟功臣少颜色，将军下笔开生面。</p>
<p>良相头上进贤冠，猛将腰间大羽箭。</p>
<p>褒公鄂公毛发动，英姿飒爽来酣战。</p>
<p>先帝御马五花骢，画工如山貌不同。</p>
<p>是日牵来赤墀下，迥立阊阖生长风。</p>
<p>诏谓将军拂绢素，意匠惨澹经营中。</p>
<p>斯须九重真龙出，一洗万古凡马空。</p>
<p>玉花却在御榻上，榻上庭前屹相向。</p>
<p>至尊含笑催赐金，圉人太仆皆惆怅。</p>
<p>弟子韩干早入室，亦能画马穷殊相。</p>
<p>干惟画肉不画骨，忍使骅骝气凋丧。</p>
<p>将军画善盖有神，必逢佳士亦写真。</p>
<p>即今漂泊干戈际，屡貌寻常行路人。</p>
<p>途穷反遭俗眼白，世上未有如公贫。</p>
<p>但看古来盛名下，终日坎壈缠其身。</p>
</div>
</div>
<div class="poetry">
<div class="poetry-title">题金陵渡</div>
<div class="poetry-meta"><span class="poetry-author">张祜</span> <span class="poetry-dynasty">唐代</span></div>
<div class="poetry-cotent">
<p>金陵津渡小山楼，一宿行人自可愁。</p>
<p>潮落夜江斜月里，两三星火是瓜州。</p>
</div>
</div>
<div class="poetry">
<div class="poetry-title">隋宫</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>乘兴南游不戒严，九重谁省谏书函。</p>
<p>春风举国裁宫锦，半作障泥半作帆。</p>
</div>
</div>
<div class="poetry">
<div class="poetry-title">行经华阴</div>
<div class="poetry-meta"><span class="poetry-author">崔颢</span> <span class="poetry-dynasty">唐代</span></div>
<div class="poetry-cotent">
<p>岧峣太华俯咸京，天外三峰削不成。</p>
<p>武帝祠前云欲散，仙人掌上雨初晴。</p>
<p>河山北枕秦关险，驿路西连汉畤平。</p>
<p>借问路傍名利客，何如此处学长生。</p>
</div>
</div>
<div class="poetry">
<div class="poetry-title">旅宿</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>旅馆无良伴，凝情自悄然。</p>
<p>寒灯思旧事，断雁警愁眠。</p>
<p>远梦归侵晓，家书到隔年。</p>
<p>沧江好烟月，门系钓鱼船。</p>
</div>
</div>
<div class="poetry">
<div class="poetry-title">望蓟门</div>
<div class="poetry-meta"><span class="poetry-author">祖咏</span> <span class="poetry-dynasty">唐代</span></div>
<div class="poetry-cotent">
<p>燕台一望客心惊，笳鼓喧喧汉将营。</p>
<p>万里寒光生积雪，三边曙色动危旌。</p>
<p>沙场烽火侵胡月，海畔云山拥蓟城。</p>
<p>少小虽非投笔吏，论功还欲请长缨。</p>
</div>
</div>
<div class="poetry">
<div class="poetry-title">秋夜寄邱员外 </div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>怀君属秋夜，散步咏凉天。</p>
<p>空山松子落，幽人应未眠。</p>
</div>
</div>
<div class="poetry">
<div class="poetry-title">早发白帝城 </div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>朝辞白帝彩云间，千里江陵一日还。</p>
<p>两岸猿声啼不住，轻舟已过万重山。</p>
</div>
</div>
<div class="poetry">
<div class="poetry-title">落花</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>高阁客竟去，小园花乱飞。参差连曲陌，迢递送斜晖。</p>
<p>肠断未忍扫，眼穿仍欲归。芳心向春尽，所得是沾衣。</p>
</div>
</div>
<div class="poetry">
<div class="poetry-title">逢入京使</div>
<div class="poetry-meta"><span class="poetry-author">岑参</span> <span class="poetry-dynasty">唐代</span></div>
<div class="poetry-cotent">
<p>故园东望路漫漫，双袖龙钟泪不干。</p>
<p>马上相逢无纸笔，凭君传语报平安。</p>
</div>
</div>
<div class="poetry">
<div class="poetry-title">春怨 </div>
<div class="poetry-meta"><span class="poetry-author">金昌绪</span> <span class="poetry-dynasty">唐代</span></div>
<div class="poetry-cotent">
<p>打起黄莺儿，莫教枝上啼。</p>
<p>啼时惊妾梦，不得到辽西。</p>
</div>
</div>
<div class="poetry">
<div class="poetry-title">送元二使安西 </div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>渭城朝雨浥轻尘，客舍青青柳色新。</p>
<p>劝君更尽一杯酒，西出阳关无故人。</p>
</div>
</div>
<div class="poetry">
<div class="poetry-title">梦李白二首·其二</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>浮云终日行，游子久不至。</p>
<p>三夜频梦君，情亲见君意。</p>
<p>告归常局促，苦道来不易。</p>
<p>江湖多风波，舟楫恐失坠。</p>
<p>出门搔白首，若负平生志。</p>
<p>冠盖满京华，斯人独憔悴。</p>
<p>孰云网恢恢，将老身反累。</p>
<p>千秋万岁名，寂寞身后事。</p>
</div>
</div>
<div class="poetry">
<div class="poetry-title">与高适薛据同登慈恩寺浮图</div>
<div class="poetry-meta"><span class="poetry-author">岑参</span> <span class="poetry-dynasty">唐代</span></div>
<div class="poetry-cotent">
<p>塔势如涌出，孤高耸天宫。</p>
<p>登临出世界，磴道盘虚空。</p>
<p>突兀压神州，峥嵘如鬼工。</p>
<p>四角碍白日，七层摩苍穹。</p>
<p>下窥指高鸟，俯听闻惊风。</p>
<p>连山若波涛，奔凑似朝东。</p>
<p>青槐夹驰道，宫馆何玲珑。</p>
<p>秋色从西来，苍然满关中。</p>
<p>五陵北原上，万古青濛濛。</p>
<p>净理了可悟，胜因夙所宗。</p>
<p>誓将挂冠去，觉道资无穷。</p>
</div>
</div>
<div class="poetry">
<div class="poetry-title">奉济驿重送严公四韵</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>远送从此别，青山空复情。几时杯重把，昨夜月同行。</p>
<p>列郡讴歌惜，三朝出入荣。江村独归处，寂寞养残生。</p>
</div>
</div>
<div class="poetry">
<div class="poetry-title">金陵酒肆留别</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>风吹柳花满店香，吴姬压酒唤客尝。</p>
<p>金陵子弟来相送，欲行不行各尽觞。</p>
<p>请君试问东流水，别意与之谁短长。</p>
</div>
</div>
<div class="poetry">
<div class="poetry-title">游子吟</div>
<div class="poetry-meta"><span class="poetry-author">孟郊</span> <span class="poetry-dynasty">唐代</span></div>
<div class="poetry-cotent">
<p>慈母手中线，游子身上衣。</p>
<p>临行密密缝，意恐迟迟归。</p>
<p>谁言寸草心，报得三春晖。</p>
</div>
</div>
<div class="poetry">
<div class="poetry-title">清平调·其一</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>云想衣裳花想容，春风拂槛露华浓。</p>
<p>若非群玉山头见，会向瑶台月下逢。</p>
</div>
</div>
<div class="poetry">
<div class="poetry-title">锦瑟</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>锦瑟无端五十弦，一弦一柱思华年。</p>
<p>庄生晓梦迷蝴蝶，望帝春心托杜鹃。</p>
<p>沧海月明珠有泪，蓝田日暖玉生烟。</p>
<p>此情可待成追忆，只是当时已惘然。</p>
</div>
</div>
<div class="poetry">
<div class="poetry-title">无题·相见时难别亦难</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>相见时难别亦难，东风无力百花残。</p>
<p>春蚕到死丝方尽，蜡炬成灰泪始干。</p>
<p>晓镜但愁云鬓改，夜吟应觉月光寒。</p>
<p>蓬山此去无多路，青鸟殷勤为探看。</p>
</div>
</div>
<div class="poetry">
<div class="poetry-title">古意</div>
<div class="poetry-meta"><span class="poetry-author">李颀</span> <span class="poetry-dynasty">唐代</span></div>
<div class="poetry-cotent">
<p>男儿事长征，少小幽燕客。</p>
<p>赌胜马蹄下，由来轻七尺。</p>
<p>杀人莫敢前，须如猬毛磔。</p>
<p>黄云陇底白云飞，未得报恩不能归。</p>
<p>辽东小妇年十五，惯弹琵琶解歌舞。</p>
<p>今为羌笛出塞声，使我三军泪如雨。</p>
</div>
</div>
<div class="poetry">
<div class="poetry-title">西塞山怀古</div>
<div class="poetry-meta"><span class="poetry-author">刘禹锡</span> <span class="poetry-dynasty">唐代</span></div>
<div class="poetry-cotent">
<p>王濬楼船下益州，金陵王气黯然收。</p>
<p>千寻铁锁沉江底，一片降幡出石头。</p>
<p>人世几回伤往事，山形依旧枕寒流。</p>
<p>今逢四海为家日，故垒萧萧芦荻秋。</p>
</div>
</div>
<div class="poetry">
<div class="poetry-title">听蜀僧濬弹琴 </div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>蜀僧抱绿绮，西下峨眉峰。</p>
<p>为我一挥手，如听万壑松。</p>
<p>客心洗流水，余响入霜钟。</p>
<p>不觉碧山暮，秋云暗几重。</p>
</div>
</div>
<div class="poetry">
<div class="poetry-title">筹笔驿</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>猿鸟犹疑畏简书，风云常为护储胥。</p>
<p>徒令上将挥神笔，终见降王走传车。</p>
<p>管乐有才原不忝，关张无命欲何如？</p>
<p>他年锦里经祠庙，梁父吟成恨有余。</p>
</div>
</div>
<div class="poetry">
<div class="poetry-title">咏怀古迹五首·其三</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>群山万壑赴荆门，生长明妃尚有村。</p>
<p>一去紫台连朔漠，独留青冢向黄昏。</p>
<p>画图省识春风面，环佩空归夜月魂。(夜月 一作：月夜 环</p>
<p>佩</p>
<p>一作：环</p>
<p>珮</p>
<p>)</p>
<p>千载琵琶作胡语，分明怨恨曲中论。</p>
</div>
</div>
<div class="poetry">
<div class="poetry-title">月夜</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>今夜鄜州月，闺中只独看。遥怜小儿女，未解忆长安。</p>
<p>香雾云鬟湿，清辉玉臂寒。何时倚虚幌，双照泪痕干。</p>
</div>
</div>
<div class="poetry">
<div class="poetry-title">石鼓歌</div>
<div class="poetry-meta"><span class="poetry-author">韩愈</span> <span class="poetry-dynasty">唐代</span></div>
<div class="poetry-cotent">
<p>张生手持石鼓文，劝我试作石鼓歌。</p>
<p>少陵无人谪仙死，才薄将奈石鼓何。</p>
<p>周纲凌迟四海沸，宣王愤起挥天戈。</p>
<p>大开明堂受朝贺，诸侯剑佩鸣相磨。</p>
<p>蒐于岐阳骋雄俊，万里禽兽皆遮罗。</p>
<p>镌功勒成告万世，凿石作鼓隳嵯峨。</p>
<p>从臣才艺咸第一，拣选撰刻留山阿。</p>
<p>雨淋日灸野火燎，鬼物守护烦撝呵。</p>
<p>公从何处得纸本，毫发尽备无差讹。</p>
<p>辞严义密读难晓，字体不类隶与蝌。</p>
<p>年深岂免有缺画，快剑斫断生蛟鼍。</p>
<p>鸾翔凤翥众仙下，珊瑚碧树交枝柯。</p>
<p>金绳铁索锁钮壮，古鼎跃水龙腾梭。</p>
<p>陋儒编诗不收入，二雅褊迫无委蛇。</p>
<p>孔子西行不到秦，掎摭星宿遗羲娥。</p>
<p>嗟余好古生苦晚，对此涕泪双滂沱。</p>
<p>忆昔初蒙博士征，其年始改称元和。</p>
<p>故人从军在右辅，为我度量掘臼科。</p>
<p>濯冠沐浴告祭酒，如此至宝存岂多。</p>
<p>毡包席裹可立致，十鼓只载数骆驼。</p>
<p>荐诸太庙比郜鼎，光价岂止百倍过。</p>
<p>圣恩若许留太学，诸生讲解得切磋。</p>
<p>观经鸿都尚填咽，坐见举国来奔波。</p>
<p>剜苔剔藓露节角，安置妥帖平不颇。</p>
<p>大厦深檐与盖覆，经历久远期无佗。</p>
<p>中朝大官老于事，讵肯感激徒媕婀。</p>
<p>牧童敲火牛砺角，谁复著手为摩挲。</p>
<p>日销月铄就埋没，六年西顾空吟哦。</p>
<p>羲之俗书趁姿媚，数纸尚可博白鹅。</p>
<p>继周八代争战罢，无人收拾理则那。</p>
<p>方今太平日无事，柄任儒术崇丘轲。</p>
<p>安能以此尚论列，愿借辩口如悬河。</p>
<p>石鼓之歌止于此，呜呼吾意其蹉跎。</p>
</div>
</div>
<div class="poetry">
<div class="poetry-title">送灵澈上人</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>苍苍竹林寺，杳杳钟声晚。</p>
<p>荷笠带斜阳，青山独归远。</p>
</div>
</div>
<div class="poetry">
<div class="poetry-title">早寒江上有怀 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>木落雁南度，北风江上寒。</p>
<p>我家襄水曲，遥隔楚云端。</p>
<p>乡泪客中尽，孤帆天际看。</p>
<p>迷津欲有问，平海夕漫漫。</p>
</div>
</div>
<div class="poetry">
<div class="poetry-title">子夜吴歌·春歌</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>秦地罗敷女，采桑绿水边。</p>
<p>素手青条上，红妆白日鲜。</p>
<p>蚕饥妾欲去，五马莫留连。</p>
</div>
</div>
<div class="poetry">
<div class="poetry-title">桃源行</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>渔舟逐水爱山春，两岸桃花夹古津。</p>
<p>坐看红树不知远，行尽青溪不见人。</p>
<p>山口潜行始隈隩，山开旷望旋平陆。</p>
<p>遥看一处攒云树，近入千家散花竹。</p>
<p>樵客初传汉姓名，居人未改秦衣服。</p>
<p>居人共住武陵源，还从物外起田园。</p>
<p>月明松下房栊静，日出云中鸡犬喧。</p>
<p>惊闻俗客争来集，竞引还家问都邑。</p>
<p>平明闾巷扫花开，薄暮渔樵乘水入。</p>
<p>初因避地去人间，及至成仙遂不还。</p>
<p>峡里谁知有人事，世中遥望空云山。</p>
<p>不疑灵境难闻见，尘心未尽思乡县。</p>
<p>出洞无论隔山水，辞家终拟长游衍。</p>
<p>自谓经过旧不迷，安知峰壑今来变。</p>
<p>当时只记入山深，青溪几度到云林。</p>
<p>春来遍是桃花水，不辨仙源何处寻。</p>
</div>
</div>
<div class="poetry">
<div class="poetry-title">寻西山隐者不遇</div>
<div class="poetry-meta"><span class="poetry-author">丘为</span> <span class="poetry-dynasty">唐代</span></div>
<div class="poetry-cotent">
<p>绝顶一茅茨，直上三十里。</p>
<p>扣关无僮仆，窥室唯案几。</p>
<p>若非巾柴车，应是钓秋水。</p>
<p>差池不相见，黾勉空仰止。</p>
<p>草色新雨中，松声晚窗里。</p>
<p>及兹契幽绝，自足荡心耳。</p>
<p>虽无宾主意，颇得清净理。</p>
<p>兴尽方下山，何必待之子。</p>
</div>
</div>
<div class="poetry">
<div class="poetry-title">寄扬州韩绰判官</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>青山隐隐水迢迢，秋尽江南草未凋。</p>
<p>二十四桥明月夜，玉人何处教吹箫？</p>
</div>
</div>
<div class="poetry">
<div class="poetry-title">玉台体</div>
<div class="poetry-meta"><span class="poetry-author">权德舆</span> <span class="poetry-dynasty">唐代</span></div>
<div class="poetry-cotent">
<p>昨夜裙带解，今朝蟢子飞。</p>
<p>铅华不可弃，莫是藁砧归。</p>
</div>
</div>
<div class="poetry">
<div class="poetry-title">瑶瑟怨</div>
<div class="poetry-meta"><span class="poetry-author">温庭筠</span> <span class="poetry-dynasty">唐代</span></div>
<div class="poetry-cotent">
<p>冰簟银床梦不成，碧天如水夜云轻。</p>
<p>雁声远过潇湘去，十二楼中月自明。</p>
</div>
</div>
<div class="poetry">
<div class="poetry-title">清平调·名花倾国两相欢</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>名花倾国两相欢，常得君王带笑看。</p>
<p>解释春风无限恨，沉香亭北倚栏杆。</p>
</div>
</div>
<div class="poetry">
<div class="poetry-title">楚江怀古三首·其一</div>
<div class="poetry-meta"><span class="poetry-author">马戴</span> <span class="poetry-dynasty">唐代</span></div>
<div class="poetry-cotent">
<p>露气寒光集，微阳下楚丘。猿啼洞庭树，人在木兰舟。</p>
<p>广泽生明月，苍山夹乱流。云中君不见，竟夕自悲秋。</p>
</div>
</div>
<div class="poetry">
<div class="poetry-title">宿桐庐江寄广陵旧游</div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>山暝闻猿愁，沧江急夜流。</p>
<p>风鸣两岸叶，月照一孤舟。</p>
<p>建德非吾土，维扬忆旧游。</p>
<p>还将两行泪，遥寄海西头。</p>
</div>
</div>
<div class="poetry">
<div class="poetry-title">已凉</div>
<div class="poetry-meta"><span class="poetry-author">韩偓</span> <span class="poetry-dynasty">唐代</span></div>
<div class="poetry-cotent">
<p>碧阑干外绣帘垂，猩血屏风画折枝。</p>
<p>八尺龙须方锦褥，已凉天气未寒时。</p>
</div>
</div>
<div class="poetry">
<div class="poetry-title">宿业师山房期丁大不至 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>夕阳度西岭，群壑倏已暝。</p>
<p>松月生夜凉，风泉满清听。</p>
<p>樵人归欲尽，烟鸟栖初定。</p>
<p>之子期宿来，孤琴候萝径。</p>
</div>
</div>
<div class="poetry">
<div class="poetry-title">秋日登吴公台上寺远眺</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>古台摇落后，秋日望乡心。</p>
<p>野寺人来少，云峰水隔深。</p>
<p>夕阳依旧垒，寒磬满空林。</p>
<p>惆怅南朝事，长江独至今。</p>
</div>
</div>
<div class="poetry">
<div class="poetry-title">庐山谣寄卢侍御虚舟</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>我本楚狂人，凤歌笑孔丘。</p>
<p>手持绿玉杖，朝别黄鹤楼。</p>
<p>五岳寻仙不辞远，一生好入名山游。</p>
<p>庐山秀出南斗傍，屏风九叠云锦张。</p>
<p>影落明湖青黛光，金阙前开二峰长，银河倒挂三石梁。</p>
<p>香炉瀑布遥相望，回崖沓嶂凌苍苍。</p>
<p>翠影红霞映朝日，鸟飞不到吴天长。</p>
<p>登高壮观天地间，大江茫茫去不还。</p>
<p>黄云万里动风色，白波九道流雪山。</p>
<p>好为庐山谣，兴因庐山发。</p>
<p>闲窥石镜清我心，谢公行处苍苔没。</p>
<p>早服还丹无世情，琴心三叠道初成。</p>
<p>遥见仙人彩云里，手把芙蓉朝玉京。</p>
<p>先期汗漫九垓上，愿接卢敖游太清。</p>
</div>
</div>
<div class="poetry">
<div class="poetry-title">无题·凤尾香罗薄几重</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>凤尾香罗薄几重，碧文圆顶夜深缝。</p>
<p>扇裁月魄羞难掩，车走雷声语未通。</p>
<p>曾是寂寥金烬暗，断无消息石榴红。</p>
<p>斑骓只系垂杨岸，何处西南任好风。</p>
</div>
</div>
<div class="poetry">
<div class="poetry-title">春宿左省</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>花隐掖垣暮，啾啾栖鸟过。</p>
<p>星临万户动，月傍九霄多。</p>
<p>不寝听金钥，因风想玉珂。</p>
<p>明朝有封事，数问夜如何。</p>
</div>
</div>
<div class="poetry">
<div class="poetry-title">客至</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>舍南舍北皆春水，但见群鸥日日来。</p>
<p>花径不曾缘客扫，蓬门今始为君开。</p>
<p>盘飧市远无兼味，樽酒家贫只旧醅。</p>
<p>肯与邻翁相对饮，隔篱呼取尽馀杯。</p>
</div>
</div>
<div class="poetry">
<div class="poetry-title">旅夜书怀</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>细草微风岸，危樯独夜舟。</p>
<p>星垂平野阔，月涌大江流。</p>
<p>名岂文章著，官应老病休。</p>
<p>飘飘何所似，天地一沙鸥。</p>
</div>
</div>
<div class="poetry">
<div class="poetry-title">月下独酌四首·其一</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>花间一壶酒，独酌无相亲。</p>
<p>举杯邀明月，对影成三人。</p>
<p>月既不解饮，影徒随我身。</p>
<p>暂伴月将影，行乐须及春。</p>
<p>我歌月徘徊，我舞影零乱。</p>
<p>醒时同交欢，醉后各分散。</p>
<p>永结无情游，相期邈云汉。</p>
</div>
</div>
<div class="poetry">
<div class="poetry-title">溪居</div>
<div class="poetry-meta"><span class="poetry-author">柳宗元</span> <span class="poetry-dynasty">唐代</span></div>
<div class="poetry-cotent">
<p>久为簪组累，幸此南夷谪。闲依农圃邻，偶似山林客。</p>
<p>晓耕翻露草，夜榜响溪石。来往不逢人，长歌楚天碧。</p>
</div>
</div>
<div class="poetry">
<div class="poetry-title">经邹鲁祭孔子而叹之</div>
<div class="poetry-meta"><span class="poetry-author">李隆基</span> <span class="poetry-dynasty">唐代</span></div>
<div class="poetry-cotent">
<p>夫子何为者，栖栖一代中。</p>
<p>地犹鄹氏邑，宅即鲁王宫。</p>
<p>叹凤嗟身否，伤麟怨道穷。</p>
<p>今看两楹奠，当与梦时同。</p>
</div>
</div>
<div class="poetry">
<div class="poetry-title">佳人</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>绝代有佳人，幽居在空谷。</p>
<p>自云良家子，零落依草木。</p>
<p>关中昔丧乱，兄弟遭杀戮。</p>
<p>官高何足论，不得收骨肉。</p>
<p>世情恶衰歇，万事随转烛。</p>
<p>夫婿轻薄儿，新人美如玉。</p>
<p>合昏尚知时，鸳鸯不独宿。</p>
<p>但见新人笑，那闻旧人哭。</p>
<p>在山泉水清，出山泉水浊。</p>
<p>侍婢卖珠回，牵萝补茅屋。</p>
<p>摘花不插发，采柏动盈掬。</p>
<p>天寒翠袖薄，日暮倚修竹。</p>
</div>
</div>
<div class="poetry">
<div class="poetry-title">将赴吴兴登乐游原一绝</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>清时有味是无能，闲爱孤云静爱僧。</p>
<p>欲把一麾江海去，乐游原上望昭陵。</p>
</div>
</div>
<div class="poetry">
<div class="poetry-title">寻南溪常山道人隐居 </div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>一路经行处，莓苔见履痕。</p>
<p>白云依静渚，春草闭闲门。</p>
<p>过雨看松色，随山到水源。</p>
<p>溪花与禅意，相对亦忘言。</p>
</div>
</div>
<div class="poetry">
<div class="poetry-title">咏怀古迹五首·其二</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>摇落深知宋玉悲，风流儒雅亦吾师。</p>
<p>怅望千秋一洒泪，萧条异代不同时。</p>
<p>江山故宅空文藻，云雨荒台岂梦思。</p>
<p>最是楚宫俱泯灭，舟人指点到今疑。</p>
</div>
</div>
<div class="poetry">
<div class="poetry-title">天末怀李白</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>凉风起天末，君子意如何。</p>
<p>鸿雁几时到，江湖秋水多。</p>
<p>文章憎命达，魑魅喜人过。</p>
<p>应共冤魂语，投诗赠汨罗。</p>
</div>
</div>
<div class="poetry">
<div class="poetry-title">凉州词二首·其一</div>
<div class="poetry-meta"><span class="poetry-author">王之涣</span> <span class="poetry-dynasty">唐代</span></div>
<div class="poetry-cotent">
<p>黄河远上白云间，一片孤城万仞山。</p>
<p>羌笛何须怨杨柳，春风不度玉门关。</p>
</div>
</div>
<div class="poetry">
<div class="poetry-title">渔翁</div>
<div class="poetry-meta"><span class="poetry-author">柳宗元</span> <span class="poetry-dynasty">唐代</span></div>
<div class="poetry-cotent">
<p>渔翁夜傍西岩宿，晓汲清湘燃楚竹。</p>
<p>烟销日出不见人，欸乃一声山水绿。</p>
<p>回看天际下中流，岩上无心云相逐。</p>
</div>
</div>
<div class="poetry">
<div class="poetry-title">青溪 </div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>言入黄花川，每逐清溪水。</p>
<p>随山将万转，趣途无百里。</p>
<p>声喧乱石中，色静深松里。</p>
<p>漾漾泛菱荇，澄澄映葭苇。</p>
<p>我心素已闲，清川澹如此。</p>
<p>请留磐石上，垂钓将已矣。</p>
</div>
</div>
<div class="poetry">
<div class="poetry-title">丽人行</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>三月三日天气新，长安水边多丽人。</p>
<p>态浓意远淑且真，肌理细腻骨肉匀。</p>
<p>绣罗衣裳照暮春，蹙金孔雀银麒麟。</p>
<p>头上何所有？翠微盍叶垂鬓唇。</p>
<p>背后何所见？珠压腰衱稳称身。</p>
<p>就中云幕椒房亲，赐名大国虢与秦。</p>
<p>紫驼之峰出翠釜，水精之盘行素鳞。</p>
<p>犀箸厌饫久未下，鸾刀缕切空纷纶。</p>
<p>黄门飞鞚不动尘，御厨络绎送八珍。</p>
<p>箫鼓哀吟感鬼神，宾从杂遝实要津。</p>
<p>后来鞍马何逡巡，当轩下马入锦茵。</p>
<p>杨花雪落覆白苹，青鸟飞去衔红巾。</p>
<p>炙手可热势绝伦，慎莫近前丞相嗔！</p>
</div>
</div>
<div class="poetry">
<div class="poetry-title">利州南渡</div>
<div class="poetry-meta"><span class="poetry-author">温庭筠</span> <span class="poetry-dynasty">唐代</span></div>
<div class="poetry-cotent">
<p>澹然空水对斜晖，曲岛苍茫接翠微。</p>
<p>波上马嘶看棹去，柳边人歇待船归。</p>
<p>数丛沙草群鸥散，万顷江田一鹭飞。</p>
<p>谁解乘舟寻范蠡，五湖烟水独忘机。</p>
</div>
</div>
<div class="poetry">
<div class="poetry-title">赤壁</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>折戟沉沙铁未销，自将磨洗认前朝。</p>
<p>东风不与周郎便，铜雀春深锁二乔。</p>
</div>
</div>
<div class="poetry">
<div class="poetry-title">金陵图</div>
<div class="poetry-meta"><span class="poetry-author">韦庄</span> <span class="poetry-dynasty">唐代</span></div>
<div class="poetry-cotent">
<p>谁谓伤心画不成，画人心逐世人情。</p>
<p>君看六幅南朝事，老木寒云满故城。</p>
</div>
</div>
<div class="poetry">
<div class="poetry-title">清明日宴梅道士房</div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>林卧愁春尽，搴帷览物华。忽逢青鸟使，邀入赤松家。</p>
<p>丹灶初开火，仙桃正落花。童颜若可驻，何惜醉流霞。</p>
</div>
</div>
<div class="poetry">
<div class="poetry-title">过香积寺</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>不知香积寺，数里入云峰。</p>
<p>古木无人径，深山何处钟。</p>
<p>泉声咽危石，日色冷青松。</p>
<p>薄暮空潭曲，安禅制毒龙。</p>
</div>
</div>
<div class="poetry">
<div class="poetry-title">登幽州台歌</div>
<div class="poetry-meta"><span class="poetry-author">陈子昂</span> <span class="poetry-dynasty">唐代</span></div>
<div class="poetry-cotent">
<p>前不见古人，后不见来者。</p>
<p>念天地之悠悠，独怆然而涕下。</p>
</div>
</div>
<div class="poetry">
<div class="poetry-title">赋得暮雨送李胄 </div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>楚江微雨里，建业暮钟时。漠漠帆来重，冥冥鸟去迟。</p>
<p>海门深不见，浦树远含滋。相送情无限，沾襟比散丝。</p>
</div>
</div>
<div class="poetry">
<div class="poetry-title">寻隐者不遇 </div>
<div class="poetry-meta"><span class="poetry-author">贾岛</span> <span class="poetry-dynasty">唐代</span></div>
<div class="poetry-cotent">
<p>松下问童子，言师采药去。</p>
<p>只在此山中，云深不知处。</p>
</div>
</div>
<div class="poetry">
<div class="poetry-title">寄令狐郎中</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>嵩云秦树久离居，双鲤迢迢一纸书。</p>
<p>休问梁园旧宾客，茂陵秋雨病相如。</p>
</div>
</div>
<div class="poetry">
<div class="poetry-title">遣怀</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>落魄江南载酒行，楚腰纤细掌中轻。</p>
<p>十年一觉扬州梦，赢得青楼薄幸名。</p>
</div>
</div>
<div class="poetry">
<div class="poetry-title">蝉</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>本以高难饱，徒劳恨费声。</p>
<p>五更疏欲断，一树碧无情。</p>
<p>薄宦梗犹泛，故园芜已平。</p>
<p>烦君最相警，我亦举家清。</p>
</div>
</div>
<div class="poetry">
<div class="poetry-title">陇西行四首·其二</div>
<div class="poetry-meta"><span class="poetry-author">陈陶</span> <span class="poetry-dynasty">唐代</span></div>
<div class="poetry-cotent">
<p>誓扫匈奴不顾身，五千貂锦丧胡尘。</p>
<p>可怜无定河边骨，犹是春闺梦里人！</p>
</div>
</div>
<div class="poetry">
<div class="poetry-title">淮上喜会梁川故人 </div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>江汉曾为客，相逢每醉还。</p>
<p>浮云一别后，流水十年间。</p>
<p>欢笑情如旧，萧疏鬓已斑。</p>
<p>何因不归去？淮上有秋山。</p>
</div>
</div>
<div class="poetry">
<div class="poetry-title">贫女</div>
<div class="poetry-meta"><span class="poetry-author">秦韬玉</span> <span class="poetry-dynasty">唐代</span></div>
<div class="poetry-cotent">
<p>蓬门未识绮罗香，拟托良媒益自伤。</p>
<p>谁爱风流高格调，共怜时世俭梳妆。</p>
<p>敢将十指夸针巧，不把双眉斗画长。</p>
<p>苦恨年年压金线，为他人作嫁衣裳。</p>
</div>
</div>
<div class="poetry">
<div class="poetry-title">白雪歌送武判官归京</div>
<div class="poetry-meta"><span class="poetry-author">岑参</span> <span class="poetry-dynasty">唐代</span></div>
<div class="poetry-cotent">
<p>北风卷地白草折，胡天八月即飞雪。</p>
<p>忽如一夜春风来，千树万树梨花开。</p>
<p>散入珠帘湿罗幕，狐裘不暖锦衾薄。</p>
<p>将军角弓不得控，都护铁衣冷难着。</p>
<p>瀚海阑干百丈冰，愁云惨淡万里凝。</p>
<p>中军置酒饮归客，胡琴琵琶与羌笛。</p>
<p>纷纷暮雪下辕门，风掣红旗冻不翻。</p>
<p>轮台东门送君去，去时雪满天山路。</p>
<p>山回路转不见君，雪上空留马行处。</p>
</div>
</div>
<div class="poetry">
<div class="poetry-title">山居秋暝</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>空山新雨后，天气晚来秋。</p>
<p>明月松间照，清泉石上流。</p>
<p>竹喧归浣女，莲动下渔舟。</p>
<p>随意春芳歇，王孙自可留。</p>
</div>
</div>
<div class="poetry">
<div class="poetry-title">杂诗</div>
<div class="poetry-meta"><span class="poetry-author">佚名</span> <span class="poetry-dynasty">唐代</span></div>
<div class="poetry-cotent">
<p>近寒食雨草萋萋，著麦苗风柳映堤。</p>
<p>等是有家归未得，杜鹃休向耳边啼。</p>
</div>
</div>
<div class="poetry">
<div class="poetry-title">行宫</div>
<div class="poetry-meta"><span class="poetry-author">元稹</span> <span class="poetry-dynasty">唐代</span></div>
<div class="poetry-cotent">
<p>寥落古行宫，宫花寂寞红。</p>
<p>白头宫女在，闲坐说玄宗。</p>
</div>
</div>
<div class="poetry">
<div class="poetry-title">金谷园</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>繁华事散逐香尘，流水无情草自春。</p>
<p>日暮东风怨啼鸟，落花犹似坠楼人。</p>
</div>
</div>
<div class="poetry">
<div class="poetry-title">梦李白二首·其一</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>死别已吞声，生别常恻恻。江南瘴疠地，逐客无消息。</p>
<p>故人入我梦，明我长相忆。恐非平生魂，路远不可测。</p>
<p>魂来枫林青，魂返关塞黑。君今在罗网，何以有羽翼。</p>
<p>落月满屋梁，犹疑照颜色。水深波浪阔，无使蛟龙得。</p>
<p>死别已吞声，生别常恻恻。江南瘴疠地，逐客无消息。</p>
<p>故人入我梦，明我长相忆。君今在罗网，何以有羽翼。</p>
<p>恐非平生魂，路远不可测。魂来枫林青，魂返关塞黑。</p>
<p>落月满屋梁，犹疑照颜色。水深波浪阔，无使蛟龙得。</p>
</div>
</div>
<div class="poetry">
<div class="poetry-title">秋夜曲</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>桂魄初生秋露微，轻罗已薄未更衣。</p>
<p>银筝夜久殷勤弄，心怯空房不忍归。</p>
</div>
</div>
<div class="poetry">
<div class="poetry-title">酬郭给事</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>洞门高阁霭馀辉，桃李阴阴柳絮飞。</p>
<p>禁里疏钟官舍晚，省中啼鸟吏人稀。</p>
<p>晨摇玉佩趋金殿，夕奉天书拜琐闱。</p>
<p>强欲从君无那老，将因卧病解朝衣。</p>
</div>
</div>
<div class="poetry">
<div class="poetry-title">竹里馆</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>独坐幽篁里，弹琴复长啸。</p>
<p>深林人不知，明月来相照。</p>
</div>
</div>
<div class="poetry">
<div class="poetry-title">和乐天春词</div>
<div class="poetry-meta"><span class="poetry-author">刘禹锡</span> <span class="poetry-dynasty">唐代</span></div>
<div class="poetry-cotent">
<p>新妆宜面下朱楼，深锁春光一院愁。</p>
<p>行到中庭数花朵，蜻蜓飞上玉搔头。</p>
</div>
</div>
<div class="poetry">
<div class="poetry-title">古柏行</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>孔明庙前有老柏，柯如青铜根如石。</p>
<p>霜皮溜雨四十围，黛色参天二千尺。</p>
<p>君臣已与时际会，树木犹为人爱惜。</p>
<p>云来气接巫峡长，月出寒通雪山白。</p>
<p>忆昨路绕锦亭东，先主武侯同閟宫。</p>
<p>崔嵬枝干郊原古，窈窕丹青户牖空。</p>
<p>落落盘踞虽得地，冥冥孤高多烈风。</p>
<p>扶持自是神明力，正直原因造化工。</p>
<p>大厦如倾要梁栋，万牛回首丘山重。</p>
<p>不露文章世已惊，未辞翦伐谁能送？</p>
<p>苦心岂免容蝼蚁，香叶终经宿鸾凤。</p>
<p>志士幽人莫怨嗟：古来材大难为用。</p>
</div>
</div>
<div class="poetry">
<div class="poetry-title">东郊</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>吏舍跼终年，出郊旷清曙。</p>
<p>杨柳散和风，青山澹吾虑。</p>
<p>依丛适自憩，缘涧还复去。</p>
<p>微雨霭芳原，春鸠鸣何处。</p>
<p>乐幽心屡止，遵事迹犹遽。</p>
<p>终罢斯结庐，慕陶直可庶。</p>
</div>
</div>
<div class="poetry">
<div class="poetry-title">过故人庄</div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>故人具鸡黍，邀我至田家。</p>
<p>绿树村边合，青山郭外斜。</p>
<p>开轩面场圃，把酒话桑麻。</p>
<p>待到重阳日，还来就菊花。</p>
</div>
</div>
<div class="poetry">
<div class="poetry-title">清平调·其二</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>一枝红艳露凝香，云雨巫山枉断肠。</p>
<p>借问汉宫谁得似，可怜飞燕倚新妆。</p>
</div>
</div>
<div class="poetry">
<div class="poetry-title">燕歌行</div>
<div class="poetry-meta"><span class="poetry-author">高适</span> <span class="poetry-dynasty">唐代</span></div>
<div class="poetry-cotent">
<p>开元二十六年，客有从御史大夫张公出塞而还者；作《燕歌行》以示适，感征戍之事，因而和焉。</p>
<p>汉家烟尘在东北，汉将辞家破残贼。</p>
<p>男儿本自重横行，天子非常赐颜色。</p>
<p>摐金伐鼓下榆关，旌旆逶迤碣石间。</p>
<p>校尉羽书飞瀚海，单于猎火照狼山。</p>
<p>山川萧条极边土，胡骑凭陵杂风雨。</p>
<p>战士军前半死生，美人帐下犹歌舞。</p>
<p>大漠穷秋塞草腓，孤城落日斗兵稀。</p>
<p>身当恩遇常轻敌，力尽关山未解围。</p>
<p>铁衣远戍辛勤久，玉箸应啼别离后。</p>
<p>少妇城南欲断肠，征人蓟北空回首。</p>
<p>边庭飘飖那可度，绝域苍茫更何有。</p>
<p>杀气三时作阵云，寒声一夜传刁斗。</p>
<p>相看白刃血纷纷，死节从来岂顾勋。</p>
<p>君不见沙场征战苦，至今犹忆李将军。</p>
<p>开元二十六年，客有从御史大夫张公出塞而还者；作《燕歌行》以示适，感征戍之事，因而和焉。</p>
<p>汉家烟尘在东北，汉将辞家破残贼。</p>
<p>男儿本自重横行，天子非常赐颜色。</p>
<p>摐金伐鼓下榆关，旌旆逶迤碣石间。</p>
<p>校尉羽书飞瀚海，单于猎火照狼山。</p>
<p>山川萧条极边土，胡骑凭陵杂风雨。</p>
<p>战士军前半死生，美人帐下犹歌舞。</p>
<p>大漠穷秋塞草腓，孤城落日斗兵稀。</p>
<p>身当恩遇常轻敌，力尽关山未解围。</p>
<p>铁衣远戍辛勤久，玉箸应啼别离后。</p>
<p>少妇城南欲断肠，征人蓟北空回首。</p>
<p>边庭飘飖那可度，绝域苍茫更何有。</p>
<p>杀气三时作阵云，寒声一夜传刁斗。</p>
<p>相看白刃血纷纷，死节从来岂顾勋。</p>
<p>君不见沙场征战苦，至今犹忆李将军。</p>
</div>
</div>
<div class="poetry">
<div class="poetry-title">郡斋雨中与诸文士燕集</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>兵卫森画戟，宴寝凝清香。</p>
<p>海上风雨至，逍遥池阁凉。</p>
<p>烦疴近消散，嘉宾复满堂。</p>
<p>自惭居处崇，未睹斯民康。</p>
<p>理会是非遣，性达形迹忘。</p>
<p>鲜肥属时禁，蔬果幸见尝。</p>
<p>俯饮一杯酒，仰聆金玉章。</p>
<p>神欢体自轻，意欲凌风翔。</p>
<p>吴中盛文史，群彦今汪洋。</p>
<p>方知大藩地，岂曰财赋强。</p>
</div>
</div>
<div class="poetry">
<div class="poetry-title">行路难·其三</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>有耳莫洗颍川水，有口莫食首阳蕨。</p>
<p>含光混世贵无名，何用孤高比云月？</p>
<p>吾观自古贤达人，功成不退皆殒身。</p>
<p>子胥既弃吴江上，屈原终投湘水滨。</p>
<p>陆机雄才岂自保？李斯税驾苦不早。</p>
<p>华亭鹤唳讵可闻？上蔡苍鹰何足道？</p>
<p>君不见吴中张翰称达生，秋风忽忆江东行。</p>
<p>且乐生前一杯酒，何须身后千载名？</p>
</div>
</div>
<div class="poetry">
<div class="poetry-title">渡汉江</div>
<div class="poetry-meta"><span class="poetry-author">宋之问</span> <span class="poetry-dynasty">唐代</span></div>
<div class="poetry-cotent">
<p>岭外音书断，经冬复历春。</p>
<p>近乡情更怯，不敢问来人。</p>
</div>
</div>
<div class="poetry">
<div class="poetry-title">长干行·家临九江水</div>
<div class="poetry-meta"><span class="poetry-author">崔颢</span> <span class="poetry-dynasty">唐代</span></div>
<div class="poetry-cotent">
<p>家临九江水，来去九江侧。</p>
<p>同是长干人，生小不相识。</p>
</div>
</div>
<div class="poetry">
<div class="poetry-title">江南逢李龟年</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>岐王宅里寻常见，崔九堂前几度闻。</p>
<p>正是江南好风景，落花时节又逢君。</p>
</div>
</div>
<div class="poetry">
<div class="poetry-title">谒衡岳庙遂宿岳寺题门楼</div>
<div class="poetry-meta"><span class="poetry-author">韩愈</span> <span class="poetry-dynasty">唐代</span></div>
<div class="poetry-cotent">
<p>五岳祭秩皆三公，四方环镇嵩当中。</p>
<p>火维地荒足妖怪，天假神柄专其雄。</p>
<p>喷云泄雾藏半腹，虽有绝顶谁能穷？</p>
<p>我来正逢秋雨节，阴气晦昧无清风。</p>
<p>潜心默祷若有应，岂非正直能感通！</p>
<p>须臾静扫众峰出，仰见突兀撑青空。</p>
<p>紫盖连延接天柱，石廪腾掷堆祝融。</p>
<p>森然魄动下马拜，松柏一径趋灵宫。</p>
<p>粉墙丹柱动光彩，鬼物图画填青红。</p>
<p>升阶伛偻荐脯酒，欲以菲薄明其衷。</p>
<p>庙令老人识神意，睢盱侦伺能鞠躬。</p>
<p>手持杯珓导我掷，云此最吉余难同。</p>
<p>窜逐蛮荒幸不死，衣食才足甘长终。</p>
<p>侯王将相望久绝，神纵欲福难为功。</p>
<p>夜投佛寺上高阁，星月掩映云曈昽。</p>
<p>猿鸣钟动不知曙，杲杲寒日生于东。</p>
</div>
</div>
<div class="poetry">
<div class="poetry-title">闻官军收河南河北</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>剑外忽传收蓟北，初闻涕泪满衣裳。</p>
<p>却看妻子愁何在，漫卷诗书喜欲狂。</p>
<p>白日放歌须纵酒，青春作伴好还乡。</p>
<p>即从巴峡穿巫峡，便下襄阳向洛阳。</p>
</div>
</div>
<div class="poetry">
<div class="poetry-title">苏武庙</div>
<div class="poetry-meta"><span class="poetry-author">温庭筠</span> <span class="poetry-dynasty">唐代</span></div>
<div class="poetry-cotent">
<p>苏武魂销汉使前，古祠高树两茫然。</p>
<p>云边雁断胡天月，陇上羊归塞草烟。</p>
<p>回日楼台非甲帐，去时冠剑是丁年。</p>
<p>茂陵不见封侯印，空向秋波哭逝川。</p>
</div>
</div>
<div class="poetry">
<div class="poetry-title">书边事</div>
<div class="poetry-meta"><span class="poetry-author">张乔</span> <span class="poetry-dynasty">唐代</span></div>
<div class="poetry-cotent">
<p>调角断清秋，征人倚戍楼。春风对青冢，白日落梁州。</p>
<p>大汉无兵阻，穷边有客游。蕃情似此水，长愿向南流。</p>
</div>
</div>
<div class="poetry">
<div class="poetry-title">和晋陵陆丞早春游望</div>
<div class="poetry-meta"><span class="poetry-author">杜审言</span> <span class="poetry-dynasty">唐代</span></div>
<div class="poetry-cotent">
<p>独有宦游人，偏惊物候新。</p>
<p>云霞出海曙，梅柳渡江春。</p>
<p>淑气催黄鸟，晴光转绿蘋。</p>
<p>忽闻歌古调，归思欲沾巾。</p>
</div>
</div>
<div class="poetry">
<div class="poetry-title">贼平后送人北归</div>
<div class="poetry-meta"><span class="poetry-author">司空曙</span> <span class="poetry-dynasty">唐代</span></div>
<div class="poetry-cotent">
<p>世乱同南去，时清独北还。</p>
<p>他乡生白发，旧国见青山。</p>
<p>晓月过残垒，繁星宿故关。</p>
<p>寒禽与衰草，处处伴愁颜。</p>
</div>
</div>
<div class="poetry">
<div class="poetry-title">夜归鹿门山歌 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>山寺钟鸣昼已昏，渔梁渡头争渡喧。</p>
<p>人随沙岸向江村，余亦乘舟归鹿门。</p>
<p>鹿门月照开烟树，忽到庞公栖隐处。</p>
<p>岩扉松径长寂寥，惟有幽人自来去。</p>
</div>
</div>
<div class="poetry">
<div class="poetry-title">古从军行</div>
<div class="poetry-meta"><span class="poetry-author">李颀</span> <span class="poetry-dynasty">唐代</span></div>
<div class="poetry-cotent">
<p>白日登山望烽火，黄昏饮马傍交河。</p>
<p>行人刁斗风沙暗，公主琵琶幽怨多。</p>
<p>野云万里无城郭，雨雪纷纷连大漠。</p>
<p>胡雁哀鸣夜夜飞，胡儿眼泪双双落。</p>
<p>闻道玉门犹被遮，应将性命逐轻车。</p>
<p>年年战骨埋荒外，空见蒲桃入汉家。</p>
</div>
</div>
<div class="poetry">
<div class="poetry-title">送杜少府之任蜀州 </div>
<div class="poetry-meta"><span class="poetry-author">王勃</span> <span class="poetry-dynasty">唐代</span></div>
<div class="poetry-cotent">
<p>城阙辅三秦，风烟望五津。</p>
<p>与君离别意，同是宦游人。</p>
<p>海内存知己，天涯若比邻。</p>
<p>无为在歧路，儿女共沾巾。</p>
</div>
</div>
<div class="poetry">
<div class="poetry-title">送人东游</div>
<div class="poetry-meta"><span class="poetry-author">温庭筠</span> <span class="poetry-dynasty">唐代</span></div>
<div class="poetry-cotent">
<p>荒戍落黄叶，浩然离故关。</p>
<p>高风汉阳渡，初日郢门山。</p>
<p>江上几人在，天涯孤棹还。</p>
<p>何当重相见，樽酒慰离颜。</p>
</div>
</div>
<div class="poetry">
<div class="poetry-title">江雪</div>
<div class="poetry-meta"><span class="poetry-author">柳宗元</span> <span class="poetry-dynasty">唐代</span></div>
<div class="poetry-cotent">
<p>千山鸟飞绝，万径人踪灭。</p>
<p>孤舟蓑笠翁，独钓寒江雪。</p>
</div>
</div>
<div class="poetry">
<div class="poetry-title">新嫁娘词</div>
<div class="poetry-meta"><span class="poetry-author">王建</span> <span class="poetry-dynasty">唐代</span></div>
<div class="poetry-cotent">
<p>三日入厨下，洗手作羹汤。</p>
<p>未谙姑食性，先遣小姑尝。</p>
</div>
</div>
<div class="poetry">
<div class="poetry-title">秋登兰山寄张五 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>北山白云里，隐者自怡悦。</p>
<p>相望试登高，心随雁飞灭。</p>
<p>愁因薄暮起，兴是清秋发。</p>
<p>时见归村人，沙行渡头歇。</p>
<p>天边树若荠，江畔洲如月。</p>
<p>何当载酒来，共醉重阳节。</p>
</div>
</div>
<div class="poetry">
<div class="poetry-title">烈女操</div>
<div class="poetry-meta"><span class="poetry-author">孟郊</span> <span class="poetry-dynasty">唐代</span></div>
<div class="poetry-cotent">
<p>梧桐相待老，鸳鸯会双死。</p>
<p>贞女贵殉夫，舍生亦如此。</p>
<p>波澜誓不起，妾心古井水。</p>
</div>
</div>
<div class="poetry">
<div class="poetry-title">与诸子登岘山</div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>人事有代谢，往来成古今。江山留胜迹，我辈复登临。</p>
<p>水落鱼梁浅，天寒梦泽深。羊公碑尚在，读罢泪沾襟。</p>
</div>
</div>
<div class="poetry">
<div class="poetry-title">哀江头</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>少陵野老吞声哭，春日潜行曲江曲。</p>
<p>江头宫殿锁千门，细柳新蒲为谁绿？</p>
<p>忆昔霓旌下南苑，苑中万物生颜色。</p>
<p>昭阳殿里第一人，同辇随君侍君侧。</p>
<p>辇前才人带弓箭，白马嚼啮黄金勒。</p>
<p>翻身向天仰射云，一笑正坠双飞翼。</p>
<p>明眸皓齿今何在？血污游魂归不得。</p>
<p>清渭东流剑阁深，去住彼此无消息。</p>
<p>人生有情泪沾臆，江水江花岂终极！</p>
<p>黄昏胡骑尘满城，欲往城南望城北。</p>
</div>
</div>
<div class="poetry">
<div class="poetry-title">蜀先主庙</div>
<div class="poetry-meta"><span class="poetry-author">刘禹锡</span> <span class="poetry-dynasty">唐代</span></div>
<div class="poetry-cotent">
<p>天地英雄气，千秋尚凛然。势分三足鼎，业复五铢钱。</p>
<p>得相能开国，生儿不象贤。凄凉蜀故妓，来舞魏宫前。</p>
</div>
</div>
<div class="poetry">
<div class="poetry-title">灞上秋居</div>
<div class="poetry-meta"><span class="poetry-author">马戴</span> <span class="poetry-dynasty">唐代</span></div>
<div class="poetry-cotent">
<p>灞原风雨定，晚见雁行频。</p>
<p>落叶他乡树，寒灯独夜人。</p>
<p>空园白露滴，孤壁野僧邻。</p>
<p>寄卧郊扉久，何年致此身。</p>
</div>
</div>
<div class="poetry">
<div class="poetry-title">望月有感</div>
<div class="poetry-meta"><span class="poetry-author">白居易</span> <span class="poetry-dynasty">唐代</span></div>
<div class="poetry-cotent">
<p>自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。</p>
<p>时难年荒世业空，弟兄羁旅各西东。</p>
<p>田园寥落干戈后，骨肉流离道路中。</p>
<p>吊影分为千里雁，辞根散作九秋蓬。</p>
<p>共看明月应垂泪，一夜乡心五处同。</p>
</div>
</div>
<div class="poetry">
<div class="poetry-title">感遇十二首·其二</div>
<div class="poetry-meta"><span class="poetry-author">张九龄</span> <span class="poetry-dynasty">唐代</span></div>
<div class="poetry-cotent">
<p>幽人归独卧，滞虑洗孤清。</p>
<p>持此谢高鸟，因之传远情。</p>
<p>日夕怀空意，人谁感至精？</p>
<p>飞沈理自隔，何所慰吾诚?</p>
</div>
</div>
<div class="poetry">
<div class="poetry-title">留别王侍御维 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>寂寂竟何待，朝朝空自归。欲寻芳草去，惜与故人违。</p>
<p>当路谁相假，知音世所稀。只应守寂寞，还掩故园扉。</p>
</div>
</div>
<div class="poetry">
<div class="poetry-title">同题仙游观</div>
<div class="poetry-meta"><span class="poetry-author">韩翃</span> <span class="poetry-dynasty">唐代</span></div>
<div class="poetry-cotent">
<p>仙台初见五城楼，风物凄凄宿雨收。</p>
<p>山色遥连秦树晚，砧声近报汉宫秋。</p>
<p>疏松影落空坛静，细草香闲小洞幽。</p>
<p>何用别寻方外去，人间亦自有丹丘。</p>
</div>
</div>
<div class="poetry">
<div class="poetry-title">积雨辋川庄作 </div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>积雨空林烟火迟，蒸藜炊黍饷东菑。</p>
<p>漠漠水田飞白鹭，阴阴夏木啭黄鹂。</p>
<p>山中习静观朝槿，松下清斋折露葵。</p>
<p>野老与人争席罢，海鸥何事更相疑。</p>
</div>
</div>
<div class="poetry">
<div class="poetry-title">蜀相</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>丞相祠堂何处寻，锦官城外柏森森。</p>
<p>映阶碧草自春色，隔叶黄鹂空好音。</p>
<p>三顾频烦天下计，两朝开济老臣心。</p>
<p>出师未捷身先死，长使英雄泪满襟。</p>
</div>
</div>
<div class="poetry">
<div class="poetry-title">送别 </div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>山中相送罢，日暮掩柴扉。</p>
<p>春草明年绿，王孙归不归？</p>
</div>
</div>
<div class="poetry">
<div class="poetry-title">宿建德江</div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>移舟泊烟渚，日暮客愁新。</p>
<p>野旷天低树，江清月近人。</p>
</div>
</div>
<div class="poetry">
<div class="poetry-title">咏怀古迹五首·其四</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>蜀主窥吴幸三峡，崩年亦在永安宫。</p>
<p>翠华想像空山里，玉殿虚无野寺中。</p>
<p>古庙杉松巢水鹤，岁时伏腊走村翁。</p>
<p>武侯祠堂常邻近，一体君臣祭祀同。</p>
</div>
</div>
<div class="poetry">
<div class="poetry-title">没蕃故人</div>
<div class="poetry-meta"><span class="poetry-author">张籍</span> <span class="poetry-dynasty">唐代</span></div>
<div class="poetry-cotent">
<p>前年伐月支，城下没全师。</p>
<p>蕃汉断消息，死生长别离。</p>
<p>无人收废帐，归马识残旗。</p>
<p>欲祭疑君在，天涯哭此时。</p>
</div>
</div>
<div class="poetry">
<div class="poetry-title">送魏万之京</div>
<div class="poetry-meta"><span class="poetry-author">李颀</span> <span class="poetry-dynasty">唐代</span></div>
<div class="poetry-cotent">
<p>朝闻游子唱离歌，昨夜微霜初渡河。</p>
<p>鸿雁不堪愁里听，云山况是客中过。</p>
<p>关城树色催寒近，御苑砧声向晚多。(</p>
<p>树</p>
<p>色 一作：曙)</p>
<p>莫见长安行乐处，空令岁月易蹉跎。</p>
</div>
</div>
<div class="poetry">
<div class="poetry-title">怨情</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>美人卷珠帘，深坐颦蛾眉。</p>
<p>但见泪痕湿，不知心恨谁。</p>
</div>
</div>
<div class="poetry">
<div class="poetry-title">琴歌</div>
<div class="poetry-meta"><span class="poetry-author">李颀</span> <span class="poetry-dynasty">唐代</span></div>
<div class="poetry-cotent">
<p>主人有酒欢今夕，请奏鸣琴广陵客。</p>
<p>月照城头乌半飞，霜凄万树风入衣。</p>
<p>铜炉华烛烛增辉，初弹渌水后楚妃。</p>
<p>一声已动物皆静，四座无言星欲稀。</p>
<p>清淮奉使千馀里，敢告云山从此始。</p>
</div>
</div>
<div class="poetry">
<div class="poetry-title">枫桥夜泊</div>
<div class="poetry-meta"><span class="poetry-author">张继</span> <span class="poetry-dynasty">唐代</span></div>
<div class="poetry-cotent">
<p>月落乌啼霜满天，江枫渔火对愁眠。</p>
<p>姑苏城外寒山寺，夜半钟声到客船。</p>
</div>
</div>
<div class="poetry">
<div class="poetry-title">春思</div>
<div class="poetry-meta"><span class="poetry-author">皇甫冉</span> <span class="poetry-dynasty">唐代</span></div>
<div class="poetry-cotent">
<p>莺啼燕语报新年，马邑龙堆路几千。</p>
<p>家住层城临汉苑，心随明月到胡天。</p>
<p>机中锦字论长恨，楼上花枝笑独眠。</p>
<p>为问元戎窦车骑，何时返旆勒燕然。</p>
</div>
</div>
<div class="poetry">
<div class="poetry-title">赠孟浩然</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>吾爱孟夫子，风流天下闻。</p>
<p>红颜弃轩冕，白首卧松云。</p>
<p>醉月频中圣，迷花不事君。</p>
<p>高山安可仰，徒此揖清芬。</p>
</div>
</div>
<div class="poetry">
<div class="poetry-title">咏怀古迹五首·其五</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>诸葛大名垂宇宙，宗臣遗像肃清高。</p>
<p>三分割据纡筹策，万古云霄一羽毛。</p>
<p>伯仲之间见伊吕，指挥若定失萧曹。</p>
<p>运移汉祚终难复，志决身歼军务劳。</p>
</div>
</div>
<div class="poetry">
<div class="poetry-title">次北固山下</div>
<div class="poetry-meta"><span class="poetry-author">王湾</span> <span class="poetry-dynasty">唐代</span></div>
<div class="poetry-cotent">
<p>客路青山外，行舟绿水前。</p>
<p>潮平两岸阔，风正一帆悬。</p>
<p>海日生残夜，江春入旧年。</p>
<p>乡书何处达？归雁洛阳边。</p>
</div>
</div>
<div class="poetry">
<div class="poetry-title">春思</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>燕草如碧丝，秦桑低绿枝。</p>
<p>当君怀归日，是妾断肠时。</p>
<p>春风不相识，何事入罗帏。</p>
</div>
</div>
<div class="poetry">
<div class="poetry-title">后宫词</div>
<div class="poetry-meta"><span class="poetry-author">白居易</span> <span class="poetry-dynasty">唐代</span></div>
<div class="poetry-cotent">
<p>泪湿罗巾梦不成，夜深前殿按歌声。</p>
<p>红颜未老恩先断，斜倚薰笼坐到明。</p>
</div>
</div>
<div class="poetry">
<div class="poetry-title">宣州谢脁楼饯别校书叔云</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>弃我去者，昨日之日不可留；</p>
<p>乱我心者，今日之日多烦忧。</p>
<p>长风万里送秋雁，对此可以酣高楼。</p>
<p>蓬莱文章建安骨，中间小谢又清发。</p>
<p>俱怀逸兴壮思飞，欲上青天览明月。</p>
<p>抽刀断水水更流，举杯销愁愁更愁。(销愁 一作 消愁）</p>
<p>人生在世不称意，明朝散发弄扁舟。</p>
</div>
</div>
<div class="poetry">
<div class="poetry-title">桃花溪</div>
<div class="poetry-meta"><span class="poetry-author">张旭</span> <span class="poetry-dynasty">唐代</span></div>
<div class="poetry-cotent">
<p>隐隐飞桥隔野烟，石矶西畔问渔船。</p>
<p>桃花尽日随流水，洞在清溪何处边。</p>
</div>
</div>
<div class="poetry">
<div class="poetry-title">喜外弟卢纶见宿</div>
<div class="poetry-meta"><span class="poetry-author">司空曙</span> <span class="poetry-dynasty">唐代</span></div>
<div class="poetry-cotent">
<p>静夜四无邻，荒居旧业贫。</p>
<p>雨中黄叶树，灯下白头人。</p>
<p>以我独沉久，愧君相见频。</p>
<p>平生自有分，况是蔡家亲。</p>
</div>
</div>
<div class="poetry">
<div class="poetry-title">石鱼湖上醉歌</div>
<div class="poetry-meta"><span class="poetry-author">元结</span> <span class="poetry-dynasty">唐代</span></div>
<div class="poetry-cotent">
<p>石鱼湖，似洞庭，夏水欲满君山青。</p>
<p>山为樽，水为沼，酒徒历历坐洲岛。</p>
<p>长风连日作大浪，不能废人运酒舫。</p>
<p>我持长瓢坐巴丘，酌饮四坐以散愁。</p>
</div>
</div>
<div class="poetry">
<div class="poetry-title">韦讽录事宅观曹将军画马图</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>国初已来画鞍马，神妙独数江都王。</p>
<p>将军得名三十载，人间又见真乘黄。</p>
<p>曾貌先帝照夜白，龙池十日飞霹雳。</p>
<p>内府殷红玛瑙盘，婕妤传诏才人索。</p>
<p>盘赐将军拜舞归，轻纨细绮相追飞。</p>
<p>贵戚权门得笔迹，始觉屏障生光辉。</p>
<p>昔日太宗拳毛騧，近时郭家狮子花。</p>
<p>今之新图有二马，复令识者久叹嗟。</p>
<p>此皆骑战一敌万，缟素漠漠开风沙。</p>
<p>其余七匹亦殊绝，迥若寒空动烟雪。</p>
<p>霜蹄蹴踏长楸间，马官厮养森成列。</p>
<p>可怜九马争神骏，顾视清高气深稳。</p>
<p>借问苦心爱者谁，后有韦讽前支遁。</p>
<p>忆昔巡幸新丰宫，翠华拂天来向东。</p>
<p>腾骧磊落三万匹，皆与此图筋骨同。</p>
<p>自从献宝朝河宗，无复射蛟江水中。</p>
<p>君不见金粟堆前松柏里，龙媒去尽鸟呼风。</p>
</div>
</div>
<div class="poetry">
<div class="poetry-title">韩碑</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>元和天子神武姿，彼何人哉轩与羲。</p>
<p>誓将上雪列圣耻，坐法宫中朝四夷。</p>
<p>淮西有贼五十载，封狼生貙貙生罴。</p>
<p>不据山河据平地，长戈利矛日可麾。</p>
<p>帝得圣相相曰度，贼斫不死神扶持。</p>
<p>腰悬相印作都统，阴风惨澹天王旗。</p>
<p>愬武古通作牙爪，仪曹外郎载笔随。</p>
<p>行军司马智且勇，十四万众犹虎貔。</p>
<p>入蔡缚贼献太庙，功无与让恩不訾。</p>
<p>帝曰汝度功第一，汝从事愈宜为辞。</p>
<p>愈拜稽首蹈且舞，金石刻画臣能为。</p>
<p>古者世称大手笔，此事不系于职司。</p>
<p>当仁自古有不让，言讫屡颔天子颐。</p>
<p>公退斋戒坐小阁，濡染大笔何淋漓。</p>
<p>点窜《尧典》《舜典》字，涂改《清庙》《生民》诗。</p>
<p>文成破体书在纸，清晨再拜铺丹墀。</p>
<p>表曰臣愈昧死上，咏神圣功书之碑。</p>
<p>碑高三丈字如斗，负以灵鳌蟠以螭。</p>
<p>句奇语重喻者少，谗之天子言其私。</p>
<p>长绳百尺拽碑倒，粗砂大石相磨治。</p>
<p>公之斯文若元气，先时已入人肝脾。</p>
<p>汤盘孔鼎有述作，今无其器存其辞。</p>
<p>呜呼圣王及圣相，相与烜赫流淳熙。</p>
<p>公之斯文不示后，曷与三五相攀追。</p>
<p>愿书万本诵万遍，口角流沫右手胝。</p>
<p>传之七十有二代，以为封禅玉检明堂基。</p>
</div>
</div>
<div class="poetry">
<div class="poetry-title">望月怀远 </div>
<div class="poetry-meta"><span class="poetry-author">张九龄</span> <span class="poetry-dynasty">唐代</span></div>
<div class="poetry-cotent">
<p>海上生明月，天涯共此时。</p>
<p>情人怨遥夜，竟夕起相思。</p>
<p>灭烛怜光满，披衣觉露滋。</p>
<p>不堪盈手赠，还寝梦佳期。</p>
</div>
</div>
<div class="poetry">
<div class="poetry-title">八月十五夜赠张功曹</div>
<div class="poetry-meta"><span class="poetry-author">韩愈</span> <span class="poetry-dynasty">唐代</span></div>
<div class="poetry-cotent">
<p>纤云四卷天无河，清风吹空月舒波。</p>
<p>沙平水息声影绝，一杯相属君当歌。</p>
<p>君歌声酸辞且苦，不能听终泪如雨。</p>
<p>洞庭连天九疑高，蛟龙出没猩鼯号。</p>
<p>十生九死到官所，幽居默默如藏逃。</p>
<p>下床畏蛇食畏药，海气湿蛰熏腥臊。</p>
<p>昨者州前捶大鼓，嗣皇继圣登夔皋。</p>
<p>赦书一日行万里，罪从大辟皆除死。</p>
<p>迁者追回流者还，涤瑕荡垢清朝班。</p>
<p>州家申名使家抑，坎轲只得移荆蛮。</p>
<p>判司卑官不堪说，未免捶楚尘埃间。</p>
<p>同时辈流多上道，天路幽险难追攀。</p>
<p>君歌且休听我歌，我歌今与君殊科。</p>
<p>一年明月今宵多，人生由命非由他。</p>
<p>有酒不饮奈明何。</p>
</div>
</div>
<div class="poetry">
<div class="poetry-title">岁暮归南山 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>北阙休上书，南山归敝庐。不才明主弃，多病故人疏。</p>
<p>白发催年老，青阳逼岁除。永怀愁不寐，松月夜窗虚。</p>
</div>
</div>
<div class="poetry">
<div class="poetry-title">辋川闲居赠裴秀才迪</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>寒山转苍翠，秋水日潺湲。</p>
<p>倚杖柴门外，临风听暮蝉。</p>
<p>渡头馀落日，墟里上孤烟。</p>
<p>复值接舆醉，狂歌五柳前。</p>
</div>
</div>
<div class="poetry">
<div class="poetry-title">寻陆鸿渐不遇</div>
<div class="poetry-meta"><span class="poetry-author">皎然</span> <span class="poetry-dynasty">唐代</span></div>
<div class="poetry-cotent">
<p>移家虽带郭，野径入桑麻。近种篱边菊，秋来未著花。</p>
<p>扣门无犬吠，欲去问西家。报道山中去，归时每日斜。</p>
</div>
</div>
<div class="poetry">
<div class="poetry-title">宫词</div>
<div class="poetry-meta"><span class="poetry-author">薛逢</span> <span class="poetry-dynasty">唐代</span></div>
<div class="poetry-cotent">
<p>十二楼中尽晓妆，望仙楼上望君王。</p>
<p>锁衔金兽连环冷，水滴铜龙昼漏长。</p>
<p>云髻罢梳还对镜，罗衣欲换更添香。</p>
<p>遥窥正殿帘开处，袍袴宫人扫御床。</p>
</div>
</div>
<div class="poetry">
<div class="poetry-title">听弹琴</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>泠泠七弦上，静听松风寒。</p>
<p>古调虽自爱，今人多不弹。</p>
</div>
</div>
<div class="poetry">
<div class="poetry-title">晨诣超师院读禅经</div>
<div class="poetry-meta"><span class="poetry-author">柳宗元</span> <span class="poetry-dynasty">唐代</span></div>
<div class="poetry-cotent">
<p>汲井漱寒齿，清心拂尘服。</p>
<p>闲持贝叶书，步出东斋读。</p>
<p>真源了无取，妄迹世所逐。</p>
<p>遗言冀可冥，缮性何由熟。</p>
<p>道人庭宇静，苔色连深竹。</p>
<p>日出雾露馀，青松如膏沐。</p>
<p>澹然离言说，悟悦心自足。</p>
</div>
</div>
<div class="poetry">
<div class="poetry-title">寄左省杜拾遗</div>
<div class="poetry-meta"><span class="poetry-author">岑参</span> <span class="poetry-dynasty">唐代</span></div>
<div class="poetry-cotent">
<p>联步趋丹陛，分曹限紫微。</p>
<p>晓随天仗入，暮惹御香归。</p>
<p>白发悲花落，青云羡鸟飞。</p>
<p>圣朝无阙事，自觉谏书稀。</p>
</div>
</div>
<div class="poetry">
<div class="poetry-title">送方外上人 </div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>孤云将野鹤，岂向人间住。</p>
<p>莫买沃洲山，时人已知处。</p>
</div>
</div>
<div class="poetry">
<div class="poetry-title">行路难·其一</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>金樽清酒斗十千，玉盘珍羞直万钱。</p>
<p>停杯投箸不能食，拔剑四顾心茫然。</p>
<p>欲渡黄河冰塞川，将登太行雪满山。</p>
<p>闲来垂钓碧溪上，忽复乘舟梦日边。</p>
<p>行路难！行路难！多歧路，今安在？</p>
<p>长风破浪会有时，直挂云帆济沧海。</p>
</div>
</div>
<div class="poetry">
<div class="poetry-title">送杨氏女</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>永日方戚戚，出行复悠悠。</p>
<p>女子今有行，大江溯轻舟。</p>
<p>尔辈苦无恃，抚念益慈柔。</p>
<p>幼为长所育，两别泣不休。</p>
<p>对此结中肠，义往难复留。</p>
<p>自小阙内训，事姑贻我忧。</p>
<p>赖兹托令门，任恤庶无尤。</p>
<p>贫俭诚所尚，资从岂待周。</p>
<p>孝恭遵妇道，容止顺其猷。</p>
<p>别离在今晨，见尔当何秋。</p>
<p>居闲始自遣，临感忽难收。</p>
<p>归来视幼女，零泪缘缨流。</p>
</div>
</div>
<div class="poetry">
<div class="poetry-title">渭川田家</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>斜阳照墟落，穷巷牛羊归。</p>
<p>野老念牧童，倚杖候荆扉。</p>
<p>雉雊麦苗秀，蚕眠桑叶稀。</p>
<p>田夫荷锄至，相见语依依。</p>
<p>即此羡闲逸，怅然吟式微。</p>
</div>
</div>
<div class="poetry">
<div class="poetry-title">登金陵凤凰台</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>凤凰台上凤凰游，凤去台空江自流。</p>
<p>吴宫花草埋幽径，晋代衣冠成古丘。</p>
<p>三山半落青天外，二水中分白鹭洲。</p>
<p>总为浮云能蔽日，长安不见使人愁。</p>
</div>
</div>
<div class="poetry">
<div class="poetry-title">章台夜思</div>
<div class="poetry-meta"><span class="poetry-author">韦庄</span> <span class="poetry-dynasty">唐代</span></div>
<div class="poetry-cotent">
<p>清瑟怨遥夜，绕弦风雨哀。孤灯闻楚角，残月下章台。</p>
<p>芳草已云暮，故人殊未来。乡书不可寄，秋雁又南回。</p>
</div>
</div>
<div class="poetry">
<div class="poetry-title">阙题</div>
<div class="poetry-meta"><span class="poetry-author">刘昚虚</span> <span class="poetry-dynasty">唐代</span></div>
<div class="poetry-cotent">
<p>道由白云尽，春与青溪长。</p>
<p>时有落花至，远随流水香。</p>
<p>闲门向山路，深柳读书堂。</p>
<p>幽映每白日，清辉照衣裳。</p>
</div>
</div>
<div class="poetry">
<div class="poetry-title">春望</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>国破山河在，城春草木深。</p>
<p>感时花溅泪，恨别鸟惊心。</p>
<p>烽火连三月，家书抵万金。</p>
<p>白头搔更短，浑欲不胜簪。</p>
</div>
</div>
<div class="poetry">
<div class="poetry-title">春怨</div>
<div class="poetry-meta"><span class="poetry-author">刘方平</span> <span class="poetry-dynasty">唐代</span></div>
<div class="poetry-cotent">
<p>纱窗日落渐黄昏，金屋无人见泪痕。</p>
<p>寂寞空庭春欲晚，梨花满地不开门。</p>
</div>
</div>
<div class="poetry">
<div class="poetry-title">乌衣巷</div>
<div class="poetry-meta"><span class="poetry-author">刘禹锡</span> <span class="poetry-dynasty">唐代</span></div>
<div class="poetry-cotent">
<p>朱雀桥边野草花，乌衣巷口夕阳斜。</p>
<p>旧时王谢堂前燕，飞入寻常百姓家。</p>
</div>
</div>
<div class="poetry">
<div class="poetry-title">送陈章甫</div>
<div class="poetry-meta"><span class="poetry-author">李颀</span> <span class="poetry-dynasty">唐代</span></div>
<div class="poetry-cotent">
<p>四月南风大麦黄，枣花未落桐叶长。</p>
<p>青山朝别暮还见，嘶马出门思旧乡。</p>
<p>陈侯立身何坦荡，虬须虎眉仍大颡。</p>
<p>腹中贮书一万卷，不肯低头在草莽。</p>
<p>东门酤酒饮我曹，心轻万事如鸿毛。</p>
<p>醉卧不知白日暮，有时空望孤云高。</p>
<p>长河浪头连天黑，津口停舟渡不得。</p>
<p>郑国游人未及家，洛阳行子空叹息。</p>
<p>闻道故林相识多，罢官昨日今如何。</p>
</div>
</div>
<div class="poetry">
<div class="poetry-title">遣悲怀三首·其二</div>
<div class="poetry-meta"><span class="poetry-author">元稹</span> <span class="poetry-dynasty">唐代</span></div>
<div class="poetry-cotent">
<p>昔日戏言身后意，今朝都到眼前来。</p>
<p>衣裳已施行看尽，针线犹存未忍开。</p>
<p>尚想旧情怜婢仆，也曾因梦送钱财。</p>
<p>诚知此恨人人有，贫贱夫妻百事哀。</p>
</div>
</div>
<div class="poetry">
<div class="poetry-title">杂诗三首·其二</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>君自故乡来，应知故乡事。</p>
<p>来日绮窗前，寒梅著花未？</p>
</div>
</div>
<div class="poetry">
<div class="poetry-title">九日登望仙台呈刘明府容</div>
<div class="poetry-meta"><span class="poetry-author">崔曙</span> <span class="poetry-dynasty">唐代</span></div>
<div class="poetry-cotent">
<p>汉文皇帝有高台，此日登临曙色开。</p>
<p>三晋云山皆北向，二陵风雨自东来。</p>
<p>关门令尹谁能识，河上仙翁去不回。</p>
<p>且欲近寻彭泽宰，陶然共醉菊花杯。</p>
</div>
</div>
<div class="poetry">
<div class="poetry-title">泊秦淮</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>烟笼寒水月笼沙，夜泊秦淮近酒家。</p>
<p>商女不知亡国恨，隔江犹唱《后庭花》。</p>
</div>
</div>
<div class="poetry">
<div class="poetry-title">长相思·其一</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>长相思，在长安。</p>
<p>络纬秋啼金井阑，微霜凄凄簟色寒。</p>
<p>孤灯不明思欲绝，卷帷望月空长叹。</p>
<p>美人如花隔云端！</p>
<p>上有青冥之长天，下有渌水之波澜。</p>
<p>天长路远魂飞苦，梦魂不到关山难。</p>
<p>长相思，摧心肝！</p>
</div>
</div>
<div class="poetry">
<div class="poetry-title">听董大弹胡笳声兼寄语弄房给事</div>
<div class="poetry-meta"><span class="poetry-author">李颀</span> <span class="poetry-dynasty">唐代</span></div>
<div class="poetry-cotent">
<p>蔡女昔造胡笳声，一弹一十有八拍。</p>
<p>胡人落泪沾边草，汉使断肠对归客。</p>
<p>古戍苍苍烽火寒，大荒沈沈飞雪白。</p>
<p>先拂商弦后角羽，四郊秋叶惊摵摵。</p>
<p>董夫子，通神明，深山窃听来妖精。</p>
<p>言迟更速皆应手，将往复旋如有情。</p>
<p>空山百鸟散还合，万里浮云阴且晴。</p>
<p>嘶酸雏雁失群夜，断绝胡儿恋母声。</p>
<p>川为静其波，鸟亦罢其鸣。</p>
<p>乌孙部落家乡远，逻娑沙尘哀怨生。</p>
<p>幽音变调忽飘洒，长风吹林雨堕瓦。</p>
<p>迸泉飒飒飞木末，野鹿呦呦走堂下。</p>
<p>长安城连东掖垣，凤凰池对青琐门。</p>
<p>高才脱略名与利，日夕望君抱琴至。</p>
</div>
</div>
<div class="poetry">
<div class="poetry-title">夏日南亭怀辛大</div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>山光忽西落，池月渐东上。</p>
<p>散发乘夕凉，开轩卧闲敞。</p>
<p>荷风送香气，竹露滴清响。</p>
<p>欲取鸣琴弹，恨无知音赏。</p>
<p>感此怀故人，中宵劳梦想。(</p>
<p>中</p>
<p>宵 一作：终)</p>
</div>
</div>
<div class="poetry">
<div class="poetry-title">凉州词二首·其一</div>
<div class="poetry-meta"><span class="poetry-author">王翰</span> <span class="poetry-dynasty">唐代</span></div>
<div class="poetry-cotent">
<p>葡萄美酒夜光杯，欲饮琵琶马上催。</p>
<p>醉卧沙场君莫笑，古来征战几人回？</p>
</div>
</div>
<div class="poetry">
<div class="poetry-title">北青萝</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>残阳西入崦，茅屋访孤僧。落叶人何在，寒云路几层。</p>
<p>独敲初夜磬，闲倚一枝藤。世界微尘里，吾宁爱与憎。</p>
</div>
</div>
<div class="poetry">
<div class="poetry-title">征人怨 </div>
<div class="poetry-meta"><span class="poetry-author">柳中庸</span> <span class="poetry-dynasty">唐代</span></div>
<div class="poetry-cotent">
<p>岁岁金河复玉关，朝朝马策与刀环。</p>
<p>三春白雪归青冢，万里黄河绕黑山。</p>
</div>
</div>
<div class="poetry">
<div class="poetry-title">和张仆射塞下曲·其二</div>
<div class="poetry-meta"><span class="poetry-author">卢纶</span> <span class="poetry-dynasty">唐代</span></div>
<div class="poetry-cotent">
<p>林暗草惊风，将军夜引弓。</p>
<p>平明寻白羽，没在石棱中。</p>
</div>
</div>
<div class="poetry">
<div class="poetry-title">哥舒歌</div>
<div class="poetry-meta"><span class="poetry-author">西鄙人</span> <span class="poetry-dynasty">唐代</span></div>
<div class="poetry-cotent">
<p>北斗七星高，哥舒夜带刀。</p>
<p>至今窥牧马，不敢过临洮。</p>
</div>
</div>
<div class="poetry">
<div class="poetry-title">行路难·其二</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>大道如青天，我独不得出。</p>
<p>羞逐长安社中儿，赤鸡白雉赌梨栗。</p>
<p>弹剑作歌奏苦声，曳裾王门不称情。</p>
<p>淮阴市井笑韩信，汉朝公卿忌贾生。</p>
<p>君不见昔时燕家重郭隗，拥篲折节无嫌猜。</p>
<p>剧辛乐毅感恩分，输肝剖胆效英才。</p>
<p>昭王白骨萦蔓草，谁人更扫黄金台？</p>
<p>行路难，归去来！</p>
</div>
</div>
<div class="poetry">
<div class="poetry-title">赠卫八处士</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>人生不相见，动如参与商。</p>
<p>今夕复何夕，共此灯烛光。</p>
<p>少壮能几时，鬓发各已苍。</p>
<p>访旧半为鬼，惊呼热中肠。</p>
<p>焉知二十载，重上君子堂。</p>
<p>昔别君未婚，儿女忽成行。</p>
<p>怡然敬父执，问我来何方。</p>
<p>问答未及已，儿女罗酒浆。</p>
<p>夜雨剪春韭，新炊间黄粱。</p>
<p>主称会面难，一举累十觞。</p>
<p>十觞亦不醉，感子故意长。</p>
<p>明日隔山岳，世事两茫茫。</p>
</div>
</div>
<div class="poetry">
<div class="poetry-title">奉和圣制从蓬莱向兴庆阁道中留春雨中春望之作应制</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>渭水自萦秦塞曲，黄山旧绕汉宫斜。</p>
<p>銮舆迥出千门柳，阁道回看上苑花。</p>
<p>云里帝城双凤阙，雨中春树万人家。</p>
<p>为乘阳气行时令，不是宸游玩物华。</p>
</div>
</div>
<div class="poetry">
<div class="poetry-title">兵车行</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>车辚辚，马萧萧，行人弓箭各在腰。</p>
<p>耶娘妻子走相送，尘埃不见咸阳桥。(</p>
<p>耶</p>
<p>娘 一作：“爷”)</p>
<p>牵衣顿足拦道哭，哭声直上干云霄。</p>
<p>道旁过者问行人，行人但云点行频。</p>
<p>或从十五北防河，便至四十西营田。</p>
<p>去时里正与裹头，归来头白还戍边。</p>
<p>边庭流血成海水，武皇开边意未已。</p>
<p>君不闻汉家山东二百州，千村万落生荆杞。</p>
<p>纵有健妇把锄犁，禾生陇亩无东西。</p>
<p>况复秦兵耐苦战，被驱不异犬与鸡。</p>
<p>长者虽有问，役夫敢申恨？</p>
<p>且如今年冬，未休关西卒。</p>
<p>县官急索租，租税从何出？</p>
<p>信知生男恶，反是生女好。</p>
<p>生女犹得嫁比邻，生男埋没随百草。</p>
<p>君不见，青海头，古来白骨无人收。</p>
<p>新鬼烦冤旧鬼哭，天阴雨湿声啾啾！</p>
</div>
</div>
<div class="poetry">
<div class="poetry-title">喜见外弟又言别</div>
<div class="poetry-meta"><span class="poetry-author">李益</span> <span class="poetry-dynasty">唐代</span></div>
<div class="poetry-cotent">
<p>十年离乱后，长大一相逢。</p>
<p>问姓惊初见，称名忆旧容。</p>
<p>别来沧海事，语罢暮天钟。</p>
<p>明日巴陵道，秋山又几重。</p>
</div>
</div>
<div class="poetry">
<div class="poetry-title">寄李儋元锡</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>去年花里逢君别，今日花开又一年。</p>
<p>世事茫茫难自料，春愁黯黯独成眠。</p>
<p>身多疾病思田里，邑有流亡愧俸钱。</p>
<p>闻道欲来相问讯，西楼望月几回圆。</p>
</div>
</div>
<div class="poetry">
<div class="poetry-title">春泛若耶溪</div>
<div class="poetry-meta"><span class="poetry-author">綦毋潜</span> <span class="poetry-dynasty">唐代</span></div>
<div class="poetry-cotent">
<p>幽意无断绝，此去随所偶。</p>
<p>晚风吹行舟，花路入溪口。</p>
<p>际夜转西壑，隔山望南斗。</p>
<p>潭烟飞溶溶，林月低向后。</p>
<p>生事且弥漫，愿为持竿叟。</p>
</div>
</div>
<div class="poetry">
<div class="poetry-title">夕次盱眙县</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>落帆逗淮镇，停舫临孤驿。浩浩风起波，冥冥日沉夕。</p>
<p>人归山郭暗，雁下芦洲白。独夜忆秦关，听钟未眠客。</p>
</div>
</div>
<div class="poetry">
<div class="poetry-title">初发扬子寄元大校书</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>凄凄去亲爱，泛泛入烟雾。</p>
<p>归棹洛阳人，残钟广陵树。</p>
<p>今朝此为别，何处还相遇。</p>
<p>世事波上舟，沿洄安得住。</p>
</div>
</div>
<div class="poetry">
<div class="poetry-title">和张仆射塞下曲·其三</div>
<div class="poetry-meta"><span class="poetry-author">卢纶</span> <span class="poetry-dynasty">唐代</span></div>
<div class="poetry-cotent">
<p>月黑雁飞高，单于夜遁逃。</p>
<p>欲将轻骑逐，大雪满弓刀。</p>
</div>
</div>
<div class="poetry">
<div class="poetry-title">春雨</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>怅卧新春白袷衣，白门寥落意多违。</p>
<p>红楼隔雨相望冷，珠箔飘灯独自归。</p>
<p>远路应悲春晼晚，残霄犹得梦依稀。</p>
<p>玉珰缄札何由达，万里云罗一雁飞。</p>
</div>
</div>
<div class="poetry">
<div class="poetry-title">轮台歌奉送封大夫出师西征</div>
<div class="poetry-meta"><span class="poetry-author">岑参</span> <span class="poetry-dynasty">唐代</span></div>
<div class="poetry-cotent">
<p>轮台城头夜吹角，轮台城北旄头落。</p>
<p>羽书昨夜过渠黎，单于已在金山西。</p>
<p>戍楼西望烟尘黑，汉军屯在轮台北。</p>
<p>上将拥旄西出征，平明吹笛大军行。</p>
<p>四边伐鼓雪海涌，三军大呼阴山动。</p>
<p>虏塞兵气连云屯，战场白骨缠草根。</p>
<p>剑河风急雪片阔，沙口石冻马蹄脱。</p>
<p>亚相勤王甘苦辛，誓将报主静边尘。</p>
<p>古来青史谁不见，今见功名胜古人。</p>
</div>
</div>
<div class="poetry">
<div class="poetry-title">八阵图</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>功盖三分国，名成八阵图。</p>
<p>江流石不转，遗恨失吞吴。</p>
</div>
</div>
<div class="poetry">
<div class="poetry-title">风雨</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>凄凉宝剑篇，羁泊欲穷年。</p>
<p>黄叶仍风雨，青楼自管弦。</p>
<p>新知遭薄俗，旧好隔良缘。</p>
<p>心断新丰酒，销愁斗几千。</p>
</div>
</div>
<div class="poetry">
<div class="poetry-title">早秋三首·其一</div>
<div class="poetry-meta"><span class="poetry-author">许浑</span> <span class="poetry-dynasty">唐代</span></div>
<div class="poetry-cotent">
<p>遥夜泛清瑟，西风生翠萝。</p>
<p>残萤栖玉露，早雁拂金河。</p>
<p>高树晓还密，远山晴更多。</p>
<p>淮南一叶下，自觉洞庭波。</p>
</div>
</div>
<div class="poetry">
<div class="poetry-title">长信怨</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>金井梧桐秋叶黄，珠帘不卷夜来霜。</p>
<p>熏笼玉枕无颜色，卧听南宫清漏长。</p>
<p>高殿秋砧响夜阑，霜深犹忆御衣寒。</p>
<p>银灯青琐裁缝歇，还向金城明主看。</p>
<p>奉帚平明金殿开，暂将团扇共徘徊。</p>
<p>玉颜不及寒鸦色，犹带昭阳日影来。</p>
<p>真成薄命久寻思，梦见君王觉后疑。</p>
<p>火照西宫知夜饮，分明复道奉恩时。</p>
<p>长信宫中秋月明，昭阳殿下捣衣声。</p>
<p>白露堂中细草迹，红罗帐里不胜情。</p>
</div>
</div>
<div class="poetry">
<div class="poetry-title">赠别二首</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>娉娉袅袅十三余，豆蔻梢头二月初。</p>
<p>春风十里扬州路，卷上珠帘总不如。</p>
<p>多情却似总无情，唯觉樽前笑不成。</p>
<p>蜡烛有心还惜别，替人垂泪到天明。</p>
</div>
</div>
<div class="poetry">
<div class="poetry-title">马嵬坡</div>
<div class="poetry-meta"><span class="poetry-author">郑畋</span> <span class="poetry-dynasty">唐代</span></div>
<div class="poetry-cotent">
<p>玄宗回马杨妃死，云雨难忘日月新。</p>
<p>终是圣明天子事，景阳宫井又何人。</p>
</div>
</div>
<div class="poetry">
<div class="poetry-title">宿府</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>清秋幕府井梧寒，独宿江城蜡炬残。</p>
<p>永夜角声悲自语，中天月色好谁看。</p>
<p>风尘荏苒音书绝，关塞萧条行路难。</p>
<p>已忍伶俜十年事，强移栖息一枝安。</p>
</div>
</div>
<div class="poetry">
<div class="poetry-title">归嵩山作</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>清川带长薄，车马去闲闲。</p>
<p>流水如有意，暮禽相与还。</p>
<p>荒城临古渡，落日满秋山。</p>
<p>迢递嵩高下，归来且闭关。</p>
</div>
</div>
<div class="poetry">
<div class="poetry-title">塞下曲</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>饮马渡秋水，水寒风似刀。</p>
<p>平沙日未没，黯黯见临洮。</p>
<p>昔日长城战，咸言意气高。</p>
<p>黄尘足今古，白骨乱蓬蒿。</p>
</div>
</div>
<div class="poetry">
<div class="poetry-title">孤雁二首·其二</div>
<div class="poetry-meta"><span class="poetry-author">崔涂</span> <span class="poetry-dynasty">唐代</span></div>
<div class="poetry-cotent">
<p>几行归塞尽，念尔独何之。</p>
<p>暮雨相呼失，寒塘欲下迟。</p>
<p>渚云低暗度，关月冷相随。</p>
<p>未必逢矰缴，孤飞自可疑。</p>
</div>
</div>
<div class="poetry">
<div class="poetry-title">赠内人</div>
<div class="poetry-meta"><span class="poetry-author">张祜</span> <span class="poetry-dynasty">唐代</span></div>
<div class="poetry-cotent">
<p>禁门宫树月痕过，媚眼惟看宿鹭窠。</p>
<p>斜拔玉钗灯影畔，剔开红焰救飞蛾。</p>
</div>
</div>
<div class="poetry">
<div class="poetry-title">集灵台·其一</div>
<div class="poetry-meta"><span class="poetry-author">张祜</span> <span class="poetry-dynasty">唐代</span></div>
<div class="poetry-cotent">
<p>日光斜照集灵台，红树花迎晓露开。</p>
<p>昨夜上皇新授箓，太真含笑入帘来。</p>
</div>
</div>
<div class="poetry">
<div class="poetry-title">长沙过贾谊宅</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>三年谪宦此栖迟，万古惟留楚客悲。</p>
<p>秋草独寻人去后，寒林空见日斜时。</p>
<p>汉文有道恩犹薄，湘水无情吊岂知。</p>
<p>寂寂江山摇落处，怜君何事到天涯。</p>
</div>
</div>
<div class="poetry">
<div class="poetry-title">秦中感秋寄远上人 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>一丘常欲卧，三径苦无资。</p>
<p>北土非吾愿，东林怀我师。</p>
<p>黄金燃桂尽，壮志逐年衰。</p>
<p>日夕凉风至，闻蝉但益悲。</p>
</div>
</div>
<div class="poetry">
<div class="poetry-title">观公孙大娘弟子舞剑器行</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>大历二年十月十九日，夔府别驾元持宅，见临颍李十二娘 舞剑器，壮其蔚跂，问其所师，曰：“余公孙大娘弟子也。” 开元三载，余尚童稚，记于郾城观公孙氏，舞剑器浑脱， 浏漓顿挫，独出冠时，自高头宜春梨园二伎坊内人洎外供奉， 晓是舞者，圣文神武皇帝初，公孙一人而已。 玉貌锦衣，况余白首，今兹弟子，亦非盛颜。 既辨其由来，知波澜莫二，抚事慷慨，聊为《剑器行》。 昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。</p>
<p>昔有佳人公孙氏，一舞剑器动四方。</p>
<p>观者如山色沮丧，天地为之久低昂。</p>
<p>霍如羿射九日落，矫如群帝骖龙翔。</p>
<p>来如雷霆收震怒，罢如江海凝清光。</p>
<p>绛唇珠袖两寂寞，晚有弟子传芬芳。</p>
<p>临颍美人在白帝，妙舞此曲神扬扬。</p>
<p>与余问答既有以，感时抚事增惋伤。</p>
<p>先帝侍女八千人，公孙剑器初第一。</p>
<p>五十年间似反掌，风尘倾动昏王室。</p>
<p>梨园弟子散如烟，女乐余姿映寒日。</p>
<p>金粟堆前木已拱，瞿唐石城草萧瑟。</p>
<p>玳筵急管曲复终，乐极哀来月东出。</p>
<p>老夫不知其所往，足茧荒山转愁疾。</p>
</div>
</div>
<div class="poetry">
<div class="poetry-title">春宫曲</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>昨夜风开露井桃，未央前殿月轮高。</p>
<p>平阳歌舞新承宠，帘外春寒赐锦袍。</p>
</div>
</div>
<div class="poetry">
<div class="poetry-title">走马川行奉送出师西征 </div>
<div class="poetry-meta"><span class="poetry-author">岑参</span> <span class="poetry-dynasty">唐代</span></div>
<div class="poetry-cotent">
<p>君不见走马川行雪海边，平沙莽莽黄入天。</p>
<p>轮台九月风夜吼，一川碎石大如斗，随风满地石乱走。</p>
<p>匈奴草黄马正肥，金山西见烟尘飞，汉家大将西出师。</p>
<p>将军金甲夜不脱，半夜军行戈相拨，风头如刀面如割。</p>
<p>马毛带雪汗气蒸，五花连钱旋作冰，幕中草檄砚水凝。</p>
<p>虏骑闻之应胆慑，料知短兵不敢接，车师西门伫献捷。</p>
</div>
</div>
<div class="poetry">
<div class="poetry-title">月夜忆舍弟</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>戍鼓断人行，边秋一雁声。</p>
<p>露从今夜白，月是故乡明。</p>
<p>有弟皆分散，无家问死生。</p>
<p>寄书长不达，况乃未休兵。</p>
</div>
</div>
<div class="poetry">
<div class="poetry-title">望洞庭湖赠张丞相 </div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>八月湖水平，涵虚混太清。</p>
<p>气蒸云梦泽，波撼岳阳城。</p>
<p>欲济无舟楫，端居耻圣明。</p>
<p>坐观垂钓者，徒有羡鱼情。</p>
</div>
</div>
<div class="poetry">
<div class="poetry-title">酬张少府</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>晚年唯好静，万事不关心。自顾无长策，空知返旧林。</p>
<p>松风吹解带，山月照弹琴。君问穷通理，渔歌入浦深。</p>
</div>
</div>
<div class="poetry">
<div class="poetry-title">饯别王十一南游</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>望君烟水阔，挥手泪沾巾。</p>
<p>飞鸟没何处，青山空向人。</p>
<p>长江一帆远，落日五湖春。</p>
<p>谁见汀洲上，相思愁白蘋。</p>
</div>
</div>
<div class="poetry">
<div class="poetry-title">黄鹤楼 </div>
<div class="poetry-meta"><span class="poetry-author">崔颢</span> <span class="poetry-dynasty">唐代</span></div>
<div class="poetry-cotent">
<p>昔人已乘黄鹤去，此地空余黄鹤楼。</p>
<p>黄鹤一去不复返，白云千载空悠悠。</p>
<p>晴川历历汉阳树，芳草萋萋鹦鹉洲。</p>
<p>日暮乡关何处是？烟波江上使人愁。</p>
</div>
</div>
<div class="poetry">
<div class="poetry-title">贼退示官吏</div>
<div class="poetry-meta"><span class="poetry-author">元结</span> <span class="poetry-dynasty">唐代</span></div>
<div class="poetry-cotent">
<p>癸卯岁，西原贼入道州，焚烧杀掠，几尽而去。明年，贼又攻永破邵，不犯此州边鄙而退。岂力能制敌与？盖蒙其伤怜而已。诸使何为忍苦征敛，故作诗一篇以示官吏。</p>
<p>昔岁逢太平，山林二十年。</p>
<p>泉源在庭户，洞壑当门前。</p>
<p>井税有常期，日晏犹得眠。</p>
<p>忽然遭世变，数岁亲戎旃。</p>
<p>今来典斯郡，山夷又纷然。</p>
<p>城小贼不屠，人贫伤可怜。</p>
<p>是以陷邻境，此州独见全。</p>
<p>使臣将王命，岂不如贼焉？</p>
<p>今彼征敛者，迫之如火煎。</p>
<p>谁能绝人命，以作时世贤！</p>
<p>思欲委符节，引竿自刺船。</p>
<p>将家就鱼麦，归老江湖边。</p>
</div>
</div>
<div class="poetry">
<div class="poetry-title">晚次鄂州</div>
<div class="poetry-meta"><span class="poetry-author">卢纶</span> <span class="poetry-dynasty">唐代</span></div>
<div class="poetry-cotent">
<p>云开远见汉阳城，犹是孤帆一日程。</p>
<p>估客昼眠知浪静，舟人夜语觉潮生。</p>
<p>三湘愁鬓逢秋色，万里归心对月明。</p>
<p>旧业已随征战尽，更堪江上鼓鼙声。</p>
</div>
</div>
<div class="poetry">
<div class="poetry-title">关山月</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>明月出天山，苍茫云海间。</p>
<p>长风几万里，吹度玉门关。</p>
<p>汉下白登道，胡窥青海湾。</p>
<p>由来征战地，不见有人还。</p>
<p>戍客望边邑，思归多苦颜。</p>
<p>高楼当此夜，叹息未应闲。</p>
</div>
</div>
<div class="poetry">
<div class="poetry-title">秋日赴阙题潼关驿楼 </div>
<div class="poetry-meta"><span class="poetry-author">许浑</span> <span class="poetry-dynasty">唐代</span></div>
<div class="poetry-cotent">
<p>红叶晚萧萧，长亭酒一瓢。</p>
<p>残云归太华，疏雨过中条。</p>
<p>树色随山迥，河声入海遥。</p>
<p>帝乡明日到，犹自梦渔樵。</p>
</div>
</div>
<div class="poetry">
<div class="poetry-title">终南山</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>太乙近天都，连山接海隅。</p>
<p>白云回望合，青霭入看无。</p>
<p>分野中峰变，阴晴众壑殊。</p>
<p>欲投人处宿，隔水问樵夫。</p>
</div>
</div>
<div class="poetry">
<div class="poetry-title">赠别</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>多情却似总无情，唯觉樽前笑不成。</p>
<p>蜡烛有心还惜别，替人垂泪到天明。</p>
</div>
</div>
<div class="poetry">
<div class="poetry-title">子夜吴歌·夏歌</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>镜湖三百里，菡萏发荷花。</p>
<p>五月西施采，人看隘若耶。</p>
<p>回舟不待月，归去越王家。</p>
</div>
</div>
<div class="poetry">
<div class="poetry-title">草 </div>
<div class="poetry-meta"><span class="poetry-author">白居易</span> <span class="poetry-dynasty">唐代</span></div>
<div class="poetry-cotent">
<p>离离原上草，一岁一枯荣。</p>
<p>野火烧不尽，春风吹又生。</p>
<p>远芳侵古道，晴翠接荒城。</p>
<p>又送王孙去，萋萋满别情。</p>
</div>
</div>
<div class="poetry">
<div class="poetry-title">集灵台·其二</div>
<div class="poetry-meta"><span class="poetry-author">张祜</span> <span class="poetry-dynasty">唐代</span></div>
<div class="poetry-cotent">
<p>虢国夫人承主恩，平明骑马入宫门。</p>
<p>却嫌脂粉污颜色，淡扫蛾眉朝至尊。</p>
</div>
</div>
<div class="poetry">
<div class="poetry-title">近试上张籍水部 </div>
<div class="poetry-meta"><span class="poetry-author">朱庆馀</span> <span class="poetry-dynasty">唐代</span></div>
<div class="poetry-cotent">
<p>洞房昨夜停红烛，待晓堂前拜舅姑。</p>
<p>妆罢低声问夫婿，画眉深浅入时无。</p>
</div>
</div>
<div class="poetry">
<div class="poetry-title">谷口书斋寄杨补阙</div>
<div class="poetry-meta"><span class="poetry-author">钱起</span> <span class="poetry-dynasty">唐代</span></div>
<div class="poetry-cotent">
<p>泉壑带茅茨，云霞生薜帷。</p>
<p>竹怜新雨后，山爱夕阳时。</p>
<p>闲鹭栖常早，秋花落更迟。</p>
<p>家僮扫萝径，昨与故人期。</p>
</div>
</div>
<div class="poetry">
<div class="poetry-title">出塞二首·其一</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>秦时明月汉时关，万里长征人未还。</p>
<p>但使龙城飞将在，不教胡马度阴山。</p>
</div>
</div>
<div class="poetry">
<div class="poetry-title">酬程延秋夜即事见赠</div>
<div class="poetry-meta"><span class="poetry-author">韩翃</span> <span class="poetry-dynasty">唐代</span></div>
<div class="poetry-cotent">
<p>长簟迎风早，空城澹月华。</p>
<p>星河秋一雁，砧杵夜千家。</p>
<p>节候看应晚，心期卧亦赊。</p>
<p>向来吟秀句，不觉已鸣鸦。</p>
</div>
</div>
<div class="poetry">
<div class="poetry-title">秋夕</div>
<div class="poetry-meta"><span class="poetry-author">杜牧</span> <span class="poetry-dynasty">唐代</span></div>
<div class="poetry-cotent">
<p>银烛秋光冷画屏，轻罗小扇扑流萤。</p>
<p>天阶夜色凉如水，卧看牵牛织女星。</p>
</div>
</div>
<div class="poetry">
<div class="poetry-title">为有</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>为有云屏无限娇，凤城寒尽怕春宵。</p>
<p>无端嫁得金龟婿，辜负香衾事早朝。</p>
</div>
</div>
<div class="poetry">
<div class="poetry-title">寄全椒山中道士</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>今朝郡斋冷，忽念山中客。</p>
<p>涧底束荆薪，归来煮白石。</p>
<p>欲持一瓢酒，远慰风雨夕。</p>
<p>落叶满空山，何处寻行迹。</p>
</div>
</div>
<div class="poetry">
<div class="poetry-title">闺怨</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>闺中少妇不知愁，春日凝妆上翠楼。</p>
<p>忽见陌头杨柳色，悔教夫婿觅封侯。</p>
</div>
</div>
<div class="poetry">
<div class="poetry-title">夜泊牛渚怀古</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>牛渚西江夜，青天无片云。</p>
<p>登舟望秋月，空忆谢将军。</p>
<p>余亦能高咏，斯人不可闻。</p>
<p>明朝挂帆席，枫叶落纷纷。</p>
</div>
</div>
<div class="poetry">
<div class="poetry-title">登岳阳楼</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>昔闻洞庭水，今上岳阳楼。</p>
<p>吴楚东南坼，乾坤日夜浮。</p>
<p>亲朋无一字，老病有孤舟。</p>
<p>戎马关山北，凭轩涕泗流。</p>
</div>
</div>
<div class="poetry">
<div class="poetry-title">登柳州城楼寄漳汀封连四州</div>
<div class="poetry-meta"><span class="poetry-author">柳宗元</span> <span class="poetry-dynasty">唐代</span></div>
<div class="poetry-cotent">
<p>城上高楼接大荒，海天愁思正茫茫。</p>
<p>惊风乱飐芙蓉水，密雨斜侵薜荔墙。</p>
<p>岭树重遮千里目，江流曲似九回肠。</p>
<p>共来百越文身地，犹自音书滞一乡。</p>
</div>
</div>
<div class="poetry">
<div class="poetry-title">野望</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>西山白雪三城戍，南浦清江万里桥。</p>
<p>海内风尘诸弟隔，天涯涕泪一身遥。</p>
<p>惟将迟暮供多病，未有涓埃答圣朝。</p>
<p>跨马出郊时极目，不堪人事日萧条。</p>
</div>
</div>
<div class="poetry">
<div class="poetry-title">遣悲怀三首·其一</div>
<div class="poetry-meta"><span class="poetry-author">元稹</span> <span class="poetry-dynasty">唐代</span></div>
<div class="poetry-cotent">
<p>谢公最小偏怜女，自嫁黔娄百事乖。</p>
<p>顾我无衣搜荩箧，泥他沽酒拔金钗。</p>
<p>野蔬充膳甘长藿，落叶添薪仰古槐。</p>
<p>今日俸钱过十万，与君营奠复营斋。</p>
</div>
</div>
<div class="poetry">
<div class="poetry-title">除夜 </div>
<div class="poetry-meta"><span class="poetry-author">崔涂</span> <span class="poetry-dynasty">唐代</span></div>
<div class="poetry-cotent">
<p>迢递三巴路，羁危万里身。</p>
<p>乱山残雪夜，孤烛异乡人。</p>
<p>渐与骨肉远，转于僮仆亲。</p>
<p>那堪正飘泊，明日岁华新。</p>
</div>
</div>
<div class="poetry">
<div class="poetry-title">送友人</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>青山横北郭，白水绕东城。</p>
<p>此地一为别，孤蓬万里征。</p>
<p>浮云游子意，落日故人情。</p>
<p>挥手自兹去，萧萧班马鸣。</p>
</div>
</div>
<div class="poetry">
<div class="poetry-title">静夜思</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>床前明月光，疑是地上霜。</p>
<p>举头望明月，低头思故乡。</p>
</div>
</div>
<div class="poetry">
<div class="poetry-title">长安遇冯著</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>客从东方来，衣上灞陵雨。问客何为来，采山因买斧。</p>
<p>冥冥花正开，飏飏燕新乳。昨别今已春，鬓丝生几缕。</p>
</div>
</div>
<div class="poetry">
<div class="poetry-title">山石</div>
<div class="poetry-meta"><span class="poetry-author">韩愈</span> <span class="poetry-dynasty">唐代</span></div>
<div class="poetry-cotent">
<p>山石荦确行径微，黄昏到寺蝙蝠飞。</p>
<p>升堂坐阶新雨足，芭蕉叶大栀子肥。</p>
<p>僧言古壁佛画好，以火来照所见稀。</p>
<p>铺床拂席置羹饭，疏粝亦足饱我饥。</p>
<p>夜深静卧百虫绝，清月出岭光入扉。</p>
<p>天明独去无道路，出入高下穷烟霏。</p>
<p>山红涧碧纷烂漫，时见松枥皆十围。</p>
<p>当流赤足踏涧石，水声激激风吹衣。</p>
<p>人生如此自可乐，岂必局束为人鞿？</p>
<p>嗟哉吾党二三子，安得至老不更归。</p>
</div>
</div>
<div class="poetry">
<div class="poetry-title">春宫怨</div>
<div class="poetry-meta"><span class="poetry-author">杜荀鹤</span> <span class="poetry-dynasty">唐代</span></div>
<div class="poetry-cotent">
<p>早被婵娟误，欲妆临镜慵。承恩不在貌，教妾若为容。</p>
<p>风暖鸟声碎，日高花影重。年年越溪女，相忆采芙蓉。</p>
</div>
</div>
<div class="poetry">
<div class="poetry-title">至德二载甫自京金光门出问道归凤翔乾元初…有悲往事</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>此道昔归顺，西郊胡正繁。</p>
<p>至今残破胆，应有未招魂。</p>
<p>近得归京邑，移官岂至尊。</p>
<p>无才日衰老，驻马望千门。</p>
</div>
</div>
<div class="poetry">
<div class="poetry-title">同从弟南斋玩月忆山阴崔少府</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>高卧南斋时，开帷月初吐。</p>
<p>清辉澹水木，演漾在窗户。</p>
<p>冉冉几盈虚，澄澄变今古。</p>
<p>美人清江畔，是夜越吟苦。</p>
<p>千里共如何，微风吹兰杜。</p>
</div>
</div>
<div class="poetry">
<div class="poetry-title">哀王孙</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>长安城头头白乌，夜飞延秋门上呼。</p>
<p>又向人家啄大屋，屋底达官走避胡。</p>
<p>金鞭断折九马死，骨肉不得同驰驱。</p>
<p>腰下宝玦青珊瑚，可怜王孙泣路隅。</p>
<p>问之不肯道姓名，但道困苦乞为奴。</p>
<p>已经百日窜荆棘，身上无有完肌肤。</p>
<p>高帝子孙尽隆准，龙种自与常人殊。</p>
<p>豺狼在邑龙在野，王孙善保千金躯。</p>
<p>不敢长语临交衢，且为王孙立斯须。</p>
<p>昨夜东风吹血腥，东来橐驼满旧都。</p>
<p>朔方健儿好身手，昔何勇锐今何愚。</p>
<p>窃闻天子已传位，圣德北服南单于。</p>
<p>花门剺面请雪耻，慎勿出口他人狙。</p>
<p>哀哉王孙慎勿疏，五陵佳气无时无。</p>
</div>
</div>
<div class="poetry">
<div class="poetry-title">登鹳雀楼</div>
<div class="poetry-meta"><span class="poetry-author">王之涣</span> <span class="poetry-dynasty">唐代</span></div>
<div class="poetry-cotent">
<p>白日依山尽，黄河入海流。</p>
<p>欲穷千里目，更上一层楼。</p>
</div>
</div>
<div class="poetry">
<div class="poetry-title">听安万善吹觱篥歌</div>
<div class="poetry-meta"><span class="poetry-author">李颀</span> <span class="poetry-dynasty">唐代</span></div>
<div class="poetry-cotent">
<p>南山截竹为觱篥，此乐本自龟兹出。</p>
<p>流传汉地曲转奇，凉州胡人为我吹。</p>
<p>傍邻闻者多叹息，远客思乡皆泪垂。</p>
<p>世人解听不解赏，长飙风中自来往。</p>
<p>枯桑老柏寒飕飗，九雏鸣凤乱啾啾。</p>
<p>龙吟虎啸一时发，万籁百泉相与秋。</p>
<p>忽然更作渔阳掺，黄云萧条白日暗。</p>
<p>变调如闻杨柳春，上林繁花照眼新。</p>
<p>岁夜高堂列明烛，美酒一杯声一曲。</p>
</div>
</div>
<div class="poetry">
<div class="poetry-title">无题·重帏深下莫愁堂</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>重帏深下莫愁堂，卧后清宵细细长。</p>
<p>神女生涯原是梦，小姑居处本无郎。</p>
<p>风波不信菱枝弱，月露谁教桂叶香。</p>
<p>直道相思了无益，未妨惆怅是清狂。</p>
</div>
</div>
<div class="poetry">
<div class="poetry-title">嫦娥</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>云母屏风烛影深，长河渐落晓星沉。</p>
<p>嫦娥应悔偷灵药，碧海青天夜夜心。</p>
</div>
</div>
<div class="poetry">
<div class="poetry-title">月夜</div>
<div class="poetry-meta"><span class="poetry-author">刘方平</span> <span class="poetry-dynasty">唐代</span></div>
<div class="poetry-cotent">
<p>更深月色半人家，北斗阑干南斗斜。</p>
<p>今夜偏知春气暖，虫声新透绿窗纱。</p>
</div>
</div>
<div class="poetry">
<div class="poetry-title">春晓</div>
<div class="poetry-meta"><span class="poetry-author">孟浩然</span> <span class="poetry-dynasty">唐代</span></div>
<div class="poetry-cotent">
<p>春眠不觉晓，处处闻啼鸟。</p>
<p>夜来风雨声，花落知多少。</p>
</div>
</div>
<div class="poetry">
<div class="poetry-title">终南别业</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>中岁颇好道，晚家南山陲。</p>
<p>兴来每独往，胜事空自知。</p>
<p>行到水穷处，坐看云起时。</p>
<p>偶然值林叟，谈笑无还期。</p>
</div>
</div>
<div class="poetry">
<div class="poetry-title">贾生</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>宣室求贤访逐臣，贾生才调更无伦。</p>
<p>可怜夜半虚前席，不问苍生问鬼神。</p>
</div>
</div>
<div class="poetry">
<div class="poetry-title">和张仆射塞下曲·其四</div>
<div class="poetry-meta"><span class="poetry-author">卢纶</span> <span class="poetry-dynasty">唐代</span></div>
<div class="poetry-cotent">
<p>野幕敞琼筵，羌戎贺劳旋。</p>
<p>醉和金甲舞，雷鼓动山川。</p>
</div>
</div>
<div class="poetry">
<div class="poetry-title">咏蝉 </div>
<div class="poetry-meta"><span class="poetry-author">骆宾王</span> <span class="poetry-dynasty">唐代</span></div>
<div class="poetry-cotent">
<p>西陆蝉声唱，南冠客思深。</p>
<p>不堪玄鬓影，来对白头吟。</p>
<p>露重飞难进，风多响易沉。</p>
<p>无人信高洁，谁为表予心？</p>
</div>
</div>
<div class="poetry">
<div class="poetry-title">问刘十九</div>
<div class="poetry-meta"><span class="poetry-author">白居易</span> <span class="poetry-dynasty">唐代</span></div>
<div class="poetry-cotent">
<p>绿蚁新醅酒，红泥小火炉。</p>
<p>晚来天欲雪，能饮一杯无？</p>
</div>
</div>
<div class="poetry">
<div class="poetry-title">汉江临泛 </div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>楚塞三湘接，荆门九派通。</p>
<p>江流天地外，山色有无中。</p>
<p>郡邑浮前浦，波澜动远空。</p>
<p>襄阳好风日，留醉与山翁。</p>
</div>
</div>
<div class="poetry">
<div class="poetry-title">黄鹤楼送孟浩然之广陵</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>故人西辞黄鹤楼，烟花三月下扬州。</p>
<p>孤帆远影碧空尽，唯见长江天际流。 </p>
</div>
</div>
<div class="poetry">
<div class="poetry-title">渡荆门送别</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>渡远荆门外，来从楚国游。</p>
<p>山随平野尽，江入大荒流。</p>
<p>月下飞天镜，云生结海楼。</p>
<p>仍怜故乡水，万里送行舟。</p>
</div>
</div>
<div class="poetry">
<div class="poetry-title">感遇十二首·其一</div>
<div class="poetry-meta"><span class="poetry-author">张九龄</span> <span class="poetry-dynasty">唐代</span></div>
<div class="poetry-cotent">
<p>兰叶春葳蕤，桂华秋皎洁。</p>
<p>欣欣此生意，自尔为佳节。</p>
<p>谁知林栖者，闻风坐相悦。</p>
<p>草木有本心，何求美人折！</p>
</div>
</div>
<div class="poetry">
<div class="poetry-title">蜀道难</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>噫吁嚱，危乎高哉！蜀道之难，难于上青天！</p>
<p>蚕丛及鱼凫，开国何茫然！</p>
<p>尔来四万八千岁，不与秦塞通人烟。</p>
<p>西当太白有鸟道，可以横绝峨眉巅。</p>
<p>地崩山摧壮士死，然后天梯石栈相钩连。</p>
<p>上有六龙回日之高标，下有冲波逆折之回川。</p>
<p>黄鹤之飞尚不得过，猿猱欲度愁攀援。</p>
<p>青泥何盘盘，百步九折萦岩峦。</p>
<p>扪参历井仰胁息，以手抚膺坐长叹。</p>
<p>问君西游何时还？畏途巉岩不可攀。</p>
<p>但见悲鸟号古木，雄飞雌从绕林间。</p>
<p>又闻子规啼夜月，愁空山。</p>
<p>蜀道之难,难于上青天，使人听此凋朱颜！</p>
<p>连峰去天不盈尺，枯松倒挂倚绝壁。</p>
<p>飞湍瀑流争喧豗，砯崖转石万壑雷。</p>
<p>其险也如此，嗟尔远道之人胡为乎来哉！</p>
<p>剑阁峥嵘而崔嵬，一夫当关，万夫莫开。</p>
<p>所守或匪亲，化为狼与豺。</p>
<p>朝避猛虎，夕避长蛇；磨牙吮血，杀人如麻。</p>
<p>锦城虽云乐，不如早还家。</p>
<p>蜀道之难,难于上青天，侧身西望长咨嗟！</p>
</div>
</div>
<div class="poetry">
<div class="poetry-title">金缕衣</div>
<div class="poetry-meta"><span class="poetry-author">佚名</span> <span class="poetry-dynasty">唐代</span></div>
<div class="poetry-cotent">
<p>劝君莫惜金缕衣，劝君惜取少年时。</p>
<p>花开堪折直须折，莫待无花空折枝。</p>
</div>
</div>
<div class="poetry">
<div class="poetry-title">九月九日忆山东兄弟</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>独在异乡为异客，每逢佳节倍思亲。</p>
<p>遥知兄弟登高处，遍插茱萸少一人。</p>
</div>
</div>
<div class="poetry">
<div class="poetry-title">凉思</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>客去波平槛，蝉休露满枝。永怀当此节，倚立自移时。</p>
<p>北斗兼春远，南陵寓使迟。天涯占梦数，疑误有新知。</p>
</div>
</div>
<div class="poetry">
<div class="poetry-title">咏怀古迹五首·其一</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>支离东北风尘际，漂泊西南天地间。</p>
<p>三峡楼台淹日月，五溪衣服共云山。</p>
<p>羯胡事主终无赖，词客哀时且未还。</p>
<p>庾信平生最萧瑟，暮年诗赋动江关。</p>
</div>
</div>
<div class="poetry">
<div class="poetry-title">夜上受降城闻笛</div>
<div class="poetry-meta"><span class="poetry-author">李益</span> <span class="poetry-dynasty">唐代</span></div>
<div class="poetry-cotent">
<p>回乐峰前沙似雪，受降城外月如霜。(回乐</p>
<p>峰</p>
<p>一作：回乐</p>
<p>烽</p>
<p>）</p>
<p>不知何处吹芦管，一夜征人尽望乡。</p>
</div>
</div>
<div class="poetry">
<div class="poetry-title">客夜与故人偶集 </div>
<div class="poetry-meta"><span class="poetry-author">戴叔伦</span> <span class="poetry-dynasty">唐代</span></div>
<div class="poetry-cotent">
<p>天秋月又满，城阙夜千重。</p>
<p>还作江南会，翻疑梦里逢。</p>
<p>风枝惊暗鹊，露草覆寒蛩。</p>
<p>羁旅长堪醉，相留畏晓钟。</p>
</div>
</div>
<div class="poetry">
<div class="poetry-title">崔九欲往南山马上口号与别 </div>
<div class="poetry-meta"><span class="poetry-author">裴迪</span> <span class="poetry-dynasty">唐代</span></div>
<div class="poetry-cotent">
<p>归山深浅去，须尽丘壑美。</p>
<p>莫学武陵人，暂游桃源里。</p>
</div>
</div>
<div class="poetry">
<div class="poetry-title">送别</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>下马饮君酒，问君何所之？</p>
<p>君言不得意，归卧南山陲。</p>
<p>但去莫复问，白云无尽时。</p>
</div>
</div>
<div class="poetry">
<div class="poetry-title">江州重别薛六柳八二员外</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>生涯岂料承优诏，世事空知学醉歌。</p>
<p>江上月明胡雁过，淮南木落楚山多。</p>
<p>寄身且喜沧洲近，顾影无如白发何。</p>
<p>今日龙钟人共弃，愧君犹遣慎风波。</p>
</div>
</div>
<div class="poetry">
<div class="poetry-title">送綦毋潜落第还乡</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>圣代无隐者，英灵尽来归。</p>
<p>遂令东山客，不得顾采薇。</p>
<p>既至金门远，孰云吾道非。</p>
<p>江淮度寒食，京洛缝春衣。</p>
<p>置酒长安道，同心与我违。</p>
<p>行当浮桂棹，未几拂荆扉。</p>
<p>远树带行客，孤城当落晖。</p>
<p>吾谋适不用，勿谓知音稀。</p>
</div>
</div>
<div class="poetry">
<div class="poetry-title">送僧归日本</div>
<div class="poetry-meta"><span class="poetry-author">钱起</span> <span class="poetry-dynasty">唐代</span></div>
<div class="poetry-cotent">
<p>上国随缘住，来途若梦行。</p>
<p>浮天沧海远，去世法舟轻。</p>
<p>水月通禅寂，鱼龙听梵声。</p>
<p>惟怜一灯影，万里眼中明。</p>
</div>
</div>
<div class="poetry">
<div class="poetry-title">长干行·君家何处住</div>
<div class="poetry-meta"><span class="poetry-author">崔颢</span> <span class="poetry-dynasty">唐代</span></div>
<div class="poetry-cotent">
<p>君家何处住，妾住在横塘。</p>
<p>停船暂借问，或恐是同乡。</p>
</div>
</div>
<div class="poetry">
<div class="poetry-title">题破山寺后禅院</div>
<div class="poetry-meta"><span class="poetry-author">常建</span> <span class="poetry-dynasty">唐代</span></div>
<div class="poetry-cotent">
<p>清晨入古寺，初日照高林。</p>
<p>曲径通幽处，禅房花木深。</p>
<p>山光悦鸟性，潭影空人心。</p>
<p>万籁此俱寂，惟余钟磬音。</p>
</div>
</div>
<div class="poetry">
<div class="poetry-title">洛阳女儿行</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>洛阳女儿对门居，才可颜容十五余。</p>
<p>良人玉勒乘骢马，侍女金盘脍鲤鱼。</p>
<p>画阁朱楼尽相望，红桃绿柳垂檐向。</p>
<p>罗帷送上七香车，宝扇迎归九华帐。</p>
<p>狂夫富贵在青春，意气骄奢剧季伦。</p>
<p>自怜碧玉亲教舞，不惜珊瑚持与人。</p>
<p>春窗曙灭九微火，九微片片飞花琐。</p>
<p>戏罢曾无理曲时，妆成祗是熏香坐。</p>
<p>城中相识尽繁华，日夜经过赵李家。</p>
<p>谁怜越女颜如玉，贫贱江头自浣纱。</p>
</div>
</div>
<div class="poetry">
<div class="poetry-title">奉和中书舍人贾至早朝大明宫</div>
<div class="poetry-meta"><span class="poetry-author">岑参</span> <span class="poetry-dynasty">唐代</span></div>
<div class="poetry-cotent">
<p>鸡鸣紫陌曙光寒，莺啭皇州春色阑。</p>
<p>金阙晓钟开万户，玉阶仙仗拥千官。</p>
<p>花迎剑珮星初落，柳拂旌旗露未干。</p>
<p>独有凤凰池上客，阳春一曲和皆难。</p>
</div>
</div>
<div class="poetry">
<div class="poetry-title">夜雨寄北</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>君问归期未有期，巴山夜雨涨秋池。</p>
<p>何当共剪西窗烛，却话巴山夜雨时。</p>
</div>
</div>
<div class="poetry">
<div class="poetry-title">自夏口至鹦鹉洲夕望岳阳寄源中丞</div>
<div class="poetry-meta"><span class="poetry-author">刘长卿</span> <span class="poetry-dynasty">唐代</span></div>
<div class="poetry-cotent">
<p>汀洲无浪复无烟，楚客相思益渺然。</p>
<p>汉口夕阳斜渡鸟，洞庭秋水远连天。</p>
<p>孤城背岭寒吹角，独树临江夜泊船。</p>
<p>贾谊上书忧汉室，长沙谪去古今怜。</p>
</div>
</div>
<div class="poetry">
<div class="poetry-title">送李少府贬峡中王少府贬长沙</div>
<div class="poetry-meta"><span class="poetry-author">高适</span> <span class="poetry-dynasty">唐代</span></div>
<div class="poetry-cotent">
<p>嗟君此别意何如，驻马衔杯问谪居。</p>
<p>巫峡啼猿数行泪，衡阳归雁几封书。</p>
<p>青枫江上秋帆远，白帝城边古木疏。</p>
<p>圣代即今多雨露，暂时分手莫踌躇。</p>
</div>
</div>
<div class="poetry">
<div class="poetry-title">鹿柴</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>空山不见人，但闻人语响。</p>
<p>返景入深林，复照青苔上。</p>
</div>
</div>
<div class="poetry">
<div class="poetry-title">寄人</div>
<div class="poetry-meta"><span class="poetry-author">张泌</span> <span class="poetry-dynasty">唐代</span></div>
<div class="poetry-cotent">
<p>别梦依依到谢家，小廊回合曲阑斜。</p>
<p>多情只有春庭月，犹为离人照落花。</p>
</div>
</div>
<div class="poetry">
<div class="poetry-title">无题·飒飒东风细雨来</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>飒飒东风细雨来，芙蓉塘外有轻雷。</p>
<p>金蟾啮锁烧香入，玉虎牵丝汲井回。</p>
<p>贾氏窥帘韩掾少，宓妃留枕魏王才。</p>
<p>春心莫共花争发，一寸相思一寸灰！</p>
</div>
</div>
<div class="poetry">
<div class="poetry-title">子夜吴歌·秋歌</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>长安一片月，万户捣衣声。</p>
<p>秋风吹不尽，总是玉关情。</p>
<p>何日平胡虏，良人罢远征。</p>
</div>
</div>
<div class="poetry">
<div class="poetry-title">听筝</div>
<div class="poetry-meta"><span class="poetry-author">李端</span> <span class="poetry-dynasty">唐代</span></div>
<div class="poetry-cotent">
<p>鸣筝金粟柱，素手玉房前。</p>
<p>欲得周郎顾，时时误拂弦。</p>
</div>
</div>
<div class="poetry">
<div class="poetry-title">长相思·其二</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>日色欲尽花含烟，月明欲素愁不眠。</p>
<p>赵瑟初停凤凰柱，蜀琴欲奏鸳鸯弦。</p>
<p>此曲有意无人传，愿随春风寄燕然。</p>
<p>忆君迢迢隔青天，昔日横波目，今作流泪泉。</p>
<p>不信妾断肠，归来看取明镜前。</p>
</div>
</div>
<div class="poetry">
<div class="poetry-title">云阳馆与韩绅宿别</div>
<div class="poetry-meta"><span class="poetry-author">司空曙</span> <span class="poetry-dynasty">唐代</span></div>
<div class="poetry-cotent">
<p>故人江海别，几度隔山川。</p>
<p>乍见翻疑梦，相悲各问年。</p>
<p>孤灯寒照雨，深竹暗浮烟。</p>
<p>更有明朝恨，离杯惜共传。</p>
</div>
</div>
<div class="poetry">
<div class="poetry-title">将进酒</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>君不见，黄河之水天上来，奔流到海不复回。</p>
<p>君不见，高堂明镜悲白发，朝如青丝暮成雪。</p>
<p>人生得意须尽欢，莫使金樽空对月。</p>
<p>天生我材必有用，千金散尽还复来。</p>
<p>烹羊宰牛且为乐，会须一饮三百杯。</p>
<p>岑夫子，丹丘生，将进酒，杯莫停。</p>
<p>与君歌一曲，请君为我倾耳听。</p>
<p>钟鼓馔玉不足贵，但愿长醉不复醒。</p>
<p>古来圣贤皆寂寞，惟有饮者留其名。</p>
<p>陈王昔时宴平乐，斗酒十千恣欢谑。</p>
<p>主人何为言少钱，径须沽取对君酌。</p>
<p>五花马，千金裘，呼儿将出换美酒，与尔同销万古愁。</p>
</div>
</div>
<div class="poetry">
<div class="poetry-title">乐游原 </div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>向晚意不适，驱车登古原。</p>
<p>夕阳无限好，只是近黄昏。</p>
</div>
</div>
<div class="poetry">
<div class="poetry-title">登高</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>风急天高猿啸哀，渚清沙白鸟飞回。</p>
<p>无边落木萧萧下，不尽长江滚滚来。</p>
<p>万里悲秋常作客，百年多病独登台。</p>
<p>艰难苦恨繁霜鬓，潦倒新停浊酒杯。</p>
</div>
</div>
<div class="poetry">
<div class="poetry-title">望岳</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>岱宗夫如何？齐鲁青未了。</p>
<p>造化钟神秀，阴阳割昏晓。</p>
<p>荡胸生曾云，决眦入归鸟。</p>
<p>会当凌绝顶，一览众山小。</p>
</div>
</div>
<div class="poetry">
<div class="poetry-title">宫词 </div>
<div class="poetry-meta"><span class="poetry-author">朱庆馀</span> <span class="poetry-dynasty">唐代</span></div>
<div class="poetry-cotent">
<p>寂寂花时闭院门，美人相并立琼轩。</p>
<p>含情欲说宫中事，鹦鹉前头不敢言。</p>
</div>
</div>
<div class="poetry">
<div class="poetry-title">寄韩谏议注</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>今我不乐思岳阳，身欲奋飞病在床。</p>
<p>美人娟娟隔秋水，濯足洞庭望八荒。</p>
<p>鸿飞冥冥日月白，青枫叶赤天雨霜。</p>
<p>玉京群帝集北斗，或骑麒麟翳凤凰。</p>
<p>芙蓉旌旗烟雾落，影动倒景摇潇湘。</p>
<p>星宫之君醉琼浆，羽人稀少不在旁。</p>
<p>似闻昨者赤松子，恐是汉代韩张良。</p>
<p>昔随刘氏定长安，帷幄未改神惨伤。</p>
<p>国家成败吾岂敢，色难腥腐餐枫香。</p>
<p>周南留滞古所惜，南极老人应寿昌。</p>
<p>美人胡为隔秋水，焉得置之贡玉堂。</p>
</div>
</div>
<div class="poetry">
<div class="poetry-title">玉阶怨</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>玉阶生白露，夜久侵罗袜。</p>
<p>却下水晶帘，玲珑望秋月。</p>
</div>
</div>
<div class="poetry">
<div class="poetry-title">赠阙下裴舍人</div>
<div class="poetry-meta"><span class="poetry-author">钱起</span> <span class="poetry-dynasty">唐代</span></div>
<div class="poetry-cotent">
<p>二月黄莺飞上林，春城紫禁晓阴阴。</p>
<p>长乐钟声花外尽，龙池柳色雨中深。</p>
<p>阳和不散穷途恨，霄汉长怀捧日心。</p>
<p>献赋十年犹未遇，羞将白发对华簪。</p>
</div>
</div>
<div class="poetry">
<div class="poetry-title">题大庾岭北驿</div>
<div class="poetry-meta"><span class="poetry-author">宋之问</span> <span class="poetry-dynasty">唐代</span></div>
<div class="poetry-cotent">
<p>阳月南飞雁，传闻至此回。</p>
<p>我行殊未已，何日复归来。</p>
<p>江静潮初落，林昏瘴不开。</p>
<p>明朝望乡处，应见陇头梅。</p>
</div>
</div>
<div class="poetry">
<div class="poetry-title">寒食</div>
<div class="poetry-meta"><span class="poetry-author">韩翃</span> <span class="poetry-dynasty">唐代</span></div>
<div class="poetry-cotent">
<p>春城无处不飞花，寒食东风御柳斜。</p>
<p>日暮汉宫传蜡烛，轻烟散入五侯家。</p>
</div>
</div>
<div class="poetry">
<div class="poetry-title">无题·来是空言去绝踪</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>来是空言去绝踪，月斜楼上五更钟。</p>
<p>梦为远别啼难唤，书被催成墨未浓。</p>
<p>蜡照半笼金翡翠，麝熏微度绣芙蓉。</p>
<p>刘郎已恨蓬山远，更隔蓬山一万重！</p>
</div>
</div>
<div class="poetry">
<div class="poetry-title">相思</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>红豆生南国，春来发几枝。</p>
<p>愿君多采撷，此物最相思。</p>
</div>
</div>
<div class="poetry">
<div class="poetry-title">阁夜</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>岁暮阴阳催短景，天涯霜雪霁寒宵。</p>
<p>五更鼓角声悲壮，三峡星河影动摇。</p>
<p>野哭几家闻战伐，夷歌数处起渔樵。</p>
<p>卧龙跃马终黄土，人事依依漫寂寥。</p>
</div>
</div>
<div class="poetry">
<div class="poetry-title">芙蓉楼送辛渐</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>寒雨连江夜入吴，平明送客楚山孤。</p>
<p>洛阳亲友如相问，一片冰心在玉壶。</p>
</div>
</div>
<div class="poetry">
<div class="poetry-title">回乡偶书二首·其一</div>
<div class="poetry-meta"><span class="poetry-author">贺知章</span> <span class="poetry-dynasty">唐代</span></div>
<div class="poetry-cotent">
<p>少小离家老大回，乡音无改鬓毛衰。</p>
<p>儿童相见不相识，笑问客从何处来。</p>
</div>
</div>
<div class="poetry">
<div class="poetry-title">古意呈补阙乔知之 </div>
<div class="poetry-meta"><span class="poetry-author">沈佺期</span> <span class="poetry-dynasty">唐代</span></div>
<div class="poetry-cotent">
<p>卢家少妇郁金堂，海燕双栖玳瑁梁。</p>
<p>九月寒砧催木叶，十年征戍忆辽阳。</p>
<p>白狼河北音书断，丹凤城南秋夜长。</p>
<p>谁谓含愁独不见，更教明月照流黄。</p>
</div>
</div>
<div class="poetry">
<div class="poetry-title">感遇十二首·其四</div>
<div class="poetry-meta"><span class="poetry-author">张九龄</span> <span class="poetry-dynasty">唐代</span></div>
<div class="poetry-cotent">
<p>孤鸿海上来，池潢不敢顾。</p>
<p>侧见双翠鸟，巢在三珠树。</p>
<p>矫矫珍木巅，得无金丸惧？</p>
<p>美服患人指，高明逼神恶。</p>
<p>今我游冥冥，弋者何所慕！</p>
</div>
</div>
<div class="poetry">
<div class="poetry-title">瑶池</div>
<div class="poetry-meta"><span class="poetry-author">李商隐</span> <span class="poetry-dynasty">唐代</span></div>
<div class="poetry-cotent">
<p>瑶池阿母绮窗开，黄竹歌声动地哀。</p>
<p>八骏日行三万里，穆王何事不重来。</p>
</div>
</div>
<div class="poetry">
<div class="poetry-title">登楼</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>花近高楼伤客心，万方多难此登临。</p>
<p>锦江春色来天地，玉垒浮云变古今。</p>
<p>北极朝廷终不改，西山寇盗莫相侵。</p>
<p>可怜后主还祠庙，日暮聊为《梁甫吟》。</p>
</div>
</div>
<div class="poetry">
<div class="poetry-title">别房太尉墓</div>
<div class="poetry-meta"><span class="poetry-author">杜甫</span> <span class="poetry-dynasty">唐代</span></div>
<div class="poetry-cotent">
<p>他乡复行役，驻马别孤坟。</p>
<p>近泪无干土，低空有断云。</p>
<p>对棋陪谢傅，把剑觅徐君。</p>
<p>唯见林花落，莺啼送客闻。</p>
</div>
</div>
<div class="poetry">
<div class="poetry-title">和张仆射塞下曲·其一</div>
<div class="poetry-meta"><span class="poetry-author">卢纶</span> <span class="poetry-dynasty">唐代</span></div>
<div class="poetry-cotent">
<p>鹫翎金仆姑，燕尾绣蝥弧。</p>
<p>独立扬新令，千营共一呼。</p>
</div>
</div>
<div class="poetry">
<div class="poetry-title">滁州西涧</div>
<div class="poetry-meta"><span class="poetry-author">韦应物</span> <span class="poetry-dynasty">唐代</span></div>
<div class="poetry-cotent">
<p>独怜幽草涧边生，上有黄鹂深树鸣。</p>
<p>春潮带雨晚来急，野渡无人舟自横。</p>
</div>
</div>
<div class="poetry">
<div class="poetry-title">西施咏</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>艳色天下重，西施宁久微。</p>
<p>朝为越溪女，暮作吴宫妃。</p>
<p>贱日岂殊众，贵来方悟稀。</p>
<p>邀人傅香粉，不自著罗衣。</p>
<p>君宠益娇态，君怜无是非。</p>
<p>当时浣纱伴，莫得同车归。</p>
<p>持谢邻家子，效颦安可希。</p>
</div>
</div>
<div class="poetry">
<div class="poetry-title">和贾舍人早朝大明宫之作</div>
<div class="poetry-meta"><span class="poetry-author">王维</span> <span class="poetry-dynasty">唐代</span></div>
<div class="poetry-cotent">
<p>绛帻鸡人送晓筹，尚衣方进翠云裘。</p>
<p>九天阊阖开宫殿，万国衣冠拜冕旒。</p>
<p>日色才临仙掌动，香烟欲傍衮龙浮。</p>
<p>朝罢须裁五色诏，佩声归向凤池头。</p>
</div>
</div>
<div class="poetry">
<div class="poetry-title">塞上曲·其一</div>
<div class="poetry-meta"><span class="poetry-author">王昌龄</span> <span class="poetry-dynasty">唐代</span></div>
<div class="poetry-cotent">
<p>蝉鸣空桑林，八月萧关道。</p>
<p>出塞入塞寒，处处黄芦草。</p>
<p>从来幽并客，皆共尘沙老。</p>
<p>莫学游侠儿，矜夸紫骝好。</p>
</div>
</div>
<div class="poetry">
<div class="poetry-title">李端公 </div>
<div class="poetry-meta"><span class="poetry-author">卢纶</span> <span class="poetry-dynasty">唐代</span></div>
<div class="poetry-cotent">
<p>故关衰草遍，离别自堪悲。</p>
<p>路出寒云外，人归暮雪时。</p>
<p>少孤为客早，多难识君迟。</p>
<p>掩泪空相向，风尘何处期。</p>
</div>
</div>
<div class="poetry">
<div class="poetry-title">子夜吴歌·冬歌</div>
<div class="poetry-meta"><span class="poetry-author">李白</span> <span class="poetry-dynasty">唐代</span></div>
<div class="poetry-cotent">
<p>明朝驿使发，一夜絮征袍。</p>
<p>素手抽针冷，那堪把剪刀。</p>
<p>裁缝寄远道，几日到临洮。</p>
</div>
</div>
<div class="poetry">
<div class="poetry-title">遣悲怀三首·其三</div>
<div class="poetry-meta"><span class="poetry-author">元稹</span> <span class="poetry-dynasty">唐代</span></div>
<div class="poetry-cotent">
<p>闲坐悲君亦自悲，百年都是几多时。</p>
<p>邓攸无子寻知命，潘岳悼亡犹费词。</p>
<p>同穴窅冥何所望，他生缘会更难期。</p>
<p>惟将终夜常开眼，报答平生未展眉。</p>
</div>
</div>
</div>